ဆီးရီးယား ပြည်တွင်းစစ် ရပ်စဲရေး အတွက် အမေရိကန် နဲ့ ရုရှ နိုင်ငံတို့က အစီအစဉ်သစ် ကို သဘောတူညီ ခဲ့ပြီး နောက်ရက်မှာပဲ အစိုးရ တပ်ရဲ့ လေကြောင်း တိုက်ခိုက်မှုတွေ ကြောင့် အနည်းဆုံး လူ ၄၅ ယောက် သေဆုံး ခဲ့ရပါတယ်။
အလက်ပို မြို့ နဲ့ အနီးအနား တစ်ဝိုက်က အတိုက်အခံ တွေ ထိန်းချုပ် ထားတဲ့ နေရာ တွေကို အစိုးရ စစ်တပ်က လေကြောင်း ကနေ လာရောက် တိုက်ခိုက် ခဲ့တာ ဖြစ်ပါတယ်။
အစိုးရ အတိုက်အခံ အဖွဲ့ဝင် တစ်ဦး က လေကြောင်း တိုက်ခိုက်မှု နဲ့ ပတ်သက်လို့ အရင်တုန်း ကလည်း အပစ်ရပ်ဖို့ ဆုံးဖြတ် ခဲ့ပေမယ့် အစိုးရ ဘက်က လိုက်နာ ခဲ့ခြင်း မရှိဘူး။
အခုလည်း သူတို့ အပစ်ရပ်မယ်လို့ ပြောတယ် ဒါပေမယ့် လေကြောင်း က ဗုံးကြဲနေတုန်း ပဲလို့ ပြောပါတယ်။
အတိုက်အခံတွေ ထိန်းချုပ် ရာ အခြားမြို့ တစ်မြို့ ဖြစ်တဲ့ အစ်ဒ်လစ် မြို့မှာလည်း လေကြောင်း တိုက်ခိုက်မှုတွေ ကြောင့် အနည်းဆုံး လူ ၄၀ သေဆုံး ခဲ့တယ်လို့ ဆီးရီးယား အရေး လှုပ်ရှား သူတွေက ပြောပါတယ်။
စက်တင်ဘာလ ၁၀ ရက်နေ့က ဂျနီဗာ မှာ အမေရိကန် နဲ့ ရုရှ နိုင်ငံ တို့ရဲ့ ဆီးရီးယား အရေး ဆွေးနွေး သဘောတူညီမှု ရလဒ်ကို အစိုးရ နဲ့ အတိုက်အခံ တွေ ဘက်ကလည်း သဘောတူညီ ခဲ့ကြပါတယ်။
လာမယ့် တနင်္လာနေ့မှာ အပစ်အခတ် ရပ်စဲ ရေး အတွက် နှစ်ဘက် အဖွဲ့တွေက စတင် လုပ်ဆောင် ကြမှာဖြစ်ပါတယ်။

ဗြိတိန် နဲ့ အမေရိကန် နိုင်ငံတွေကို ၂ ပတ်ကြာ သွားရောက်မယ့် နိုင်ငံတော် အတိုင်ပင်ခံ ပုဂ္ဂိုလ် ဒေါ်အောင်ဆန်းစုကြည် ဟာ စက်တင်ဘာ ၁၀ ရက် ဒေသ စံတော်ချိန် ည ရှစ်နာရီ ခန့်မှာ လန်ဒန် မြို့ကို ရောက်ရှိ လာပါတယ်။
နိုင်ငံတော် အတိုင်ပင်ခံ ပုဂ္ဂိုလ်ဟာ အခုလောလောဆယ်မှာ လန်ဒန်မြို့ Mayfair အရပ်က ဒေါ်ချက်စတာ ဟိုတယ်မှာ ခေတ္တ တည်းခိုလျှက် ရှိပါတယ်။
ဗိုလ်ချုပ်အောင်ဆန်း ဟာလည်း ဗြိတိန် နိုင်ငံကို ရောက်ရှိစဉ် ဒေါ်ချက်စတာ ဟိုတယ်မှာ တည်းခို နေထိုင် ခဲ့တာ ဖြစ်ပါတယ်။
ဗိုလ်ချုပ် အောင်ဆန်း နေထိုင်ခဲ့တဲ့ အခန်း ကို ဒေါ်အောင်ဆန်းစုကြည် အတွက် ပြန်လည် စီစဉ် ပေးထားတယ်လို့ ဟိုတယ် တာဝန်ရှိသူတွေက ဆိုပါတယ်။
ဒေါ်အောင်ဆန်းစုကြည်ဟာ နောက်ရက်တွေမှာ ဗြိတိန် ဝန်ကြီးချုပ် ထရီစာ မေ၊ နိုင်ငံခြားရေး ဝန်ကြီး ဘောရစ်ဂျွန်ဆင် တို့နဲ့လည်း တွေ့ဆုံဖို့ ရှိပါတယ်။
စက်တင်ဘာလ ၁၁ ရက် တနင်္ဂနွေ နေ့မှာ ဒေါ်အောင်ဆန်းစုကြည် နဲ့ ဥရောပ နိုင်ငံတွေက မြန်မာ သံအမတ်တွေ တွေ့ဆုံဖို့ ရှိပါတယ်။
တနင်္လာနေ့မှာ တော့ ဗြိတိန် ဝန်ကြီးချုပ် ထရီစာ မေ နဲ့ နိုင်ငံခြားရေး ဝန်ကြီး တို့ ဒေါ်အောင်ဆန်းစုကြည်တို့ တွေ့ဆုံကြမှာပါ။
စက်တင်ဘာ ၁၃ ရက်၊ အင်္ဂါနေ့မှာတော့ ဒေါ်အောင်ဆန်းစုကြည်ဟာ အမေရိကန် နိုင်ငံကို ဆက်လက် ထွက်ခွာ မှာ ဖြစ်ပါတယ်။

ရခိုင်ပြည်နယ် အတွင်း အင်အား အကြီးမားဆုံး ပါတီ တစ်ရပ် ဖြစ်တဲ့ ရခိုင် အမျိုးသားပါတီ ANP ကို ဒေါက်တာ အေးမောင် ဦးဆောင်တဲ့ ရခိုင်တိုင်းရင်းသားများ တိုးတက်ရေး ပါတီနဲ့ ဦးအေးသာအောင် ဦးဆောင်တဲ့ ရခိုင်ဒီမိုကရေစီ အဖွဲ့ချုပ်တို့ကို ပေါင်းစည်းထားရာမှာ အခုအခါ ပြဿနာတွေ ပေါ်ပေါက်နေတယ်လို့ သိရပါတယ်။
ရခိုင်ဒီမိုကရေစီ အဖွဲ့ချုပ် ဘက်က ခေါင်းဆောင်တွေဟာ နောက်ထပ် ပါတီ တစ်ရပ်ကို ထူထောင်နိုင်ရေး အတွက် စက်တင်ဘာလ ၁၀ ရက်နေ့ က ရန်ကုန်မြို့ Orchid ဟိုတည်မှာ အစည်းအဝေး တစ်ရပ်ကို တံခါးပိတ် ပြုလုပ်ခဲ့ပါတယ်။
ရခိုင်ပြည်နယ်က နာမည်ကြီး ပါတီ တစ်ခုဖြစ်တဲ့ ရခိုင်အမျိုးသား ပါတီ ANP အကြားမှာ ကွဲအက်မှုတွေရှိနေရာမှာ အခုခါ ပိုမိုပြင်းထန်တဲ့ အနေအထားသို့ ရောက်ရှိလာတာကို တွေ့နေရပါတယ်။
ရခိုင်အမျိုသားပါတီဆိုတာဟာ ရခိုင် တိုင်းရင်းသားများ တိုးတက်ရေး ပါတီနဲ့ ရခိုင်ဒီမိုကရေစီ အဖွဲ့ချုပ် တို့ ပေါင်စည်းထားတဲ့ ပါတီ တစ်ခု ဖြစ်ပါတယ်။
အခုအခါ ပါတီထဲမှာ ပါဝင်တဲ့ ရခိုင်ဒီမိုကရေစီ အဖွဲ့ချုပ် က သီးသန့် ပါတီတစ်ရပ်ကို ပြန်လည် ထူထောင်ဖို့ စိုင်းပြင်းတဲ့ ခြေလှမ်းမျိုး လှမ်းလာတာကို တွေ့နေရပါတယ်။
ANP ပါတီထဲက ရခိုင်ဒီမိုကရေစီ အဖွဲ့ချုပ် ခေါင်းဆောင်တွေရဲ့ တံခါးပိတ် အစည်းအဝေးမှာ ပါတီ ပြန်ထောင်သင့် မထောင် သင့် ဆွေးနွေး ခဲ့တယ်လို့ အစည်းအဝေး တက်ရောက်ခဲ့တဲ့ ထိပ်ပိုင်းခေါင်းဆောင် တစ်ဦးဖြစ်တဲ့ ဦးမျိုးကျော်က ပြောပါတယ်။
ပါတီခွဲထောင်ရင် လူထုတွေက လက်ခံ မလား လက်မခံဘူးလားဆိုတာကို ဆန်းစစ်နိုင်အောင် အောက်တိုဘာလ အတွင်းမှာ မြို့နယ် ကော်မတီတွေ၊ ရခိုင်အမျိုးသားပါတီက အပြင်ဘက်ကို ရောက်နေတဲ့ ခေါင်းဆောင်တွေကို ဖိတ်ခေါ်ပြီး အစည်းအဝေး တစ်ရပ်ပြုလုပ်ကာ ဆုံးဖြတ်သွားမယ်လို့ ဆိုပါတယ်။
ခုလို ရခိုင်အမျိုးသား ပါတီတွင်း သဘောထားကွဲလွဲမှုတွေကို ပါတီတွင်းမှာ ဖြေရှင်း ဖို့က နှစ်ပါတီ ပေါင်းထားပေမယ့် ဗဟို အလုပ်အမှုဆောင် ခွဲဝေတဲ့ ကိစ္စတွေမှာ မညီမျှမှုတွေ ရှိတယ်လို့လည်း ပါတီ ထိပ်တန်းခေါင်းဆောင် တစ်ဦးဖြစ်တဲ့ ဦးမျိုးကျော်က ပြောပါတယ်။
ရခိုင်အမျိုးသားပါတီဟာ ရခိုင်ပြည်နယ်ထဲက အင်အား အကြီးမားဆုံး ပါတီတရပ် ဖြစ်ပြီး လက်ရှိ မြန်မာ နိုင်ငံရေး အခင်းအကျင်းမှာ အဓိက ထဲထဲဝင်ဝင် လူပ်ရှားဆောင်ရွက်နေတဲ့ ပါတီလည်း ဖြစ်ပါတယ်။
ပါတီတွင်း အခြေအနေတွေကြောင့် ပါတီ စည်းလုံး ညီညွတ်မှုကိုတော့ အနည်းနဲ့ အများဆိုသလို ထိခိုက်မှု တွေ ရှိလာနိုင်တယ်လို့ လေ့လာသုံးသပ်သူ မှုတွေ ရှိနေပါတယ်။

ရီပတ်ဘလီကန် ပါတီ သမ္မတလောင်း ဒေါ်နယ်ထရမ့် ကို ထောက်ခံ သူ ထက်ဝက် ဟာ ရွံရှာစရာ ကောင်းသူ တွေလို့ ပြောကြား မိတဲ့ အတွက် နောင်တ ရမိတယ်လို့ ဒီမိုကရက်တစ် ပါတီ သမ္မတလောင်း ဟီလာရီ ကလင်တန် က ပြန်လည် တောင်းပန်လိုက်ပါတယ်။
ဒါပေမယ့် လူမျိုးရေး ခွဲခြားသူတွေ၊ ကျားမ တန်းတူမှု ကို ဆန့်ကျင်သူတွေနဲ့ နိုင်ငံခြားသား မုန်းတီးရေး လှုပ်ရှား သူတွေကို သူ့ အနေနဲ့ ဆက်လက် ဆန့်ကျင်နေဦးမှာ ဖြစ်တယ်လို့ ဆိုပါတယ်။
အမေရိကန် က အလုပ်ကြိုးစားကြတဲ့ ပြည်သူတွေဟာ နိုင်ငံရေး စနစ်ကြောင့် ခွဲခြား ခံရသလို ဖြစ်ခဲ့ တယ်လို့ ဟီလာရီ ကလင်တန် ရဲ့ ထုတ်ပြန်ချက်ထဲမှာ ဖော်ပြ ထားပါတယ်။
ဒေါ်နယ် ထရမ့်ကို ထောက်ခံသူ ထက်ဝက်ကို ရွံရှာစရာ ကောင်းသူတွေလို့ နယူးယောက်ခ် ရန်ပုံငွေ ပွဲတပွဲမှာ ဟီလာရီ ကလင်တန်က ဝေဖန် ပြောကြား လိုက်တာပါ။
ဒီလူတွေဟာ လူမျိုးရေး ခွဲခြားသူတွေ၊ ကျားမ တန်းတူမှုကို ဆန့်ကျင်ပြီး နိုင်ငံခြားသား မုန်းတီးရေးနဲ့ မွတ်ဆလင် မုန်းတီးရေး ရှိသူတွေလို့ သူက ဆိုပါတယ်။
ကျန်တဲ့ တဝက်ကတော့ စီးပွားရေး မကောင်းလို့ အစိုးရကို စိတ်ကုန်ပြီး အပြောင်းအလဲ လိုချင်သူတွေသာ ဖြစ်တယ်လို့ မစ္စစ် ကလင်တန်က ဆိုပါတယ်။
မစ္စစ် ကလင်တန် ဟာ သန်းနဲ့ချီတဲ့ အမေရိကန် နိုင်ငံသား တွေကို စော်ကား ခဲ့တယ်လို့ ဒေါ်နယ် ထရမ့် ရဲ့ မဲဆွယ် စည်းရုံးရေး မန်နေဂျာက ပြောပါတယ်။

မြန်မာနိုင်ငံရဲ့ ပထမဆုံး သမ္မတ ညောင်ရွှေ စော်ဘွားကြီး စဝ်ရွှေသိုက်ရဲ့ ဟော်နန်း ဝင်းအတွင်းမှာ ညစျေး ဖွင့်မယ့် အစီအစဉ်ကို ညောင် ရွှေစော်ဘွားကြီး စဝ်ရွှေသိုက်ရဲ့ မိသားစုက ကန့်ကွက်လိုက်ပါတယ်။
ညောင်ရွှေ ဟော်နန်း ဝင်းအတွင်း ကမ္ဘာလှည့်ခရီးသည်တွေ လည်ပတ်ရာ နေရာအဖြစ် ညစျေး ဖွင့်ပြီး ပြည်သူ့ ဘဏ္ဍာငွေ ရှာဖွေဖို့ စီစဉ်နေတယ် ဆိုပြီး ဟိုတယ်နဲ့ ခရီးသွားလာရေး ဝန်ကြီး ဦးအုန်းမောင်က ပြည်သူ့လွှတ်တော် အစည်းအဝေးမှာ တင်ပြခဲ့တာပါ။
ညောင်ရွှေ ဟော်နန်းကို မိသားစုဆီ ပြန်လွှဲပြောင်းပေးဖို့ တောင်းဆိုနေတဲ့ ညောင်ရွှေ စော်ဘွားကြီး စဝ်ရွှေသိုက် မိသားစုကတော့ ဒီအစီအစဉ်နဲ့ ပတ်သက်လို့ သူတို့ကို အသိပေး အကြောင်းကြားတာမျိုး မရှိဘူးလို့ ပြောပါတယ်။
သူတို့ မိသားစု အလွန် တန်ဖိုးထားတဲ့ ရှေးဟောင်း အမွေအနှစ် ဟော်နန်း ဝင်းထဲမှာ ညစျေး လာဖွင့်ခြင်းအားဖြင့် ဟော်နန်း ညစ်ပတ် ပျက်စီးပြီး အဆင့်အတန်း နိမ့်ကျသွားနိုင်တယ်လို့ ညောင်ရွှေ စော်ဘွားကြီး စဝ်ရွှေသိုက်ရဲ့ သမီး တဦး ဖြစ်တဲ့ စဝ်ဟေမာသိုက် က ဘီဘီစီကို ပြောပါတယ်။
ညောင်ရွှေ ဟော်နန်းကို မိသားစုလက်ထဲ ပြန်လွှဲအပ်ပေးဖို့အတွက် ၂၀၁၃ခုနှစ် ဦးသိန်းစိန် အစိုးရ လက်ထက် ကတည်းက တောင်းထားခဲ့တာ ဖြစ်ပြီး အခု ၂၀၁၆ခုနှစ် အစိုးရသစ် လက်ထက် ရောက်တဲ့အထိ ဘာအကြောင်း ပြန်ကြားချက်မျိုးမှ မရှိဘူးလို့ ပြောပါတယ်။
ညောင်ရွှေ စော်ဘွားကြီး စဝ်ရွှေသိုက်ရဲ့ မိသားစုအနေနဲ့လည်း ဟော်နန်း ပြန်ရခဲ့ရင် ကုလသမဂ္ဂ အတွင်းရေးမှူးချုပ်ဟောင်း ဦးသန့်ရဲ့ ရန်ကုန်မြို့က နေအိမ်လိုမျိုး အများပြည်သူ ကြည့်ရှုနိုင်အောင် ပြတိုက်ဖွင့်ပြီး ခြံဝင်းထဲမှာ အားကစားကွင်းနဲ့ လူငယ်စခန်းတခု ဖွင့်လှစ်သွားဖို့ ကြံရွယ်ထားတယ်လို့ စဝ်ဟေမာသိုက်က ပြောပါတယ်။
ဒါပေမယ့် ညောင်ရွှေ ဟော်နန်း ဝင်းတွင်းမှာ ညစျေးဖွင့်မယ့် အစီအစဉ်ကိုတော့ လုံးဝ လက်မခံနိုင်ဘူးလို့ ဆိုပါတယ်။
ဒီအစီအစဉ်နဲ့ ပတ်သက်လို့ ဒေသခံတွေ အကြားမှာရော၊ လူမှုကွန်ရက် စာမျက်နှာပေါ်မှာပါ ဝေဖန် ပြောဆိုသံတွေ ထွက်ပေါ်နေပါတယ်။

နိုင်ငံတော် အတိုင်ပင်ခံ ပုဂ္ဂိုလ် ဒေါ်အောင်ဆန်း စုကြည်ဟာ ဗြိတိန်နဲ့ အမေရိကန် ၂ ပတ်ကြာ ခရီးကို စနေနေ့ မနက်က စတင်လိုက်ပါတယ်။
ခရီးစဉ်အတွင်း ဗြိတိန်ဝန်ကြီးချုပ် ထရီဆာ မေ၊ အမေရိကန်သမ္မတ အိုဘားမား၊ နောက် ကုလသမဂ္ဂ အတွင်းရေးမှူးချုပ် ဘန်ကီမွန်းတို့နဲ့ တွေ့ဖို့ ရှိတယ်လို့ သမ္မတရုံး ဒုတိယ ညွှန်ကြားရေးမှူးချုပ် ဦးဇော်ဌေးက ပြောပါတယ်။
သီတင်း(၂)ပတ်ကျော် ကြာမြင့်မယ့် ဒီခရီးစဉ်မှာ အဦးဆုံး အနေနဲ့ ဗြိတိန်နိုင်ငံမှာ (၃)ရက်ကြာ နေမှာ ဖြစ်ပြီး ဒီနောက်တော့ အမေရိကန် ပြည်ထောင်စုကို ဆက်သွားမှာပါ။
နယူးယောက်မှာတော့ ကုလသမဂ္ဂ ဌာနချုပ် ဒုက္ခသည်နဲ့ ရွှေ့ပြောင်း အခြေချ နေထိုင်သူများ ဆိုင်ရာ အဆင့်မြင့် အရာရှိများ ဆွေးနွေးပွဲနဲ့ ကုလသမဂ္ဂ အထွေထွေ ညီလာခံမှာ နိုင်ငံ့ အကြီးအကဲ အဖြစ် ပထမဆုံးအကြိမ် မိန့်ခွန်း ပြောဖို့လည်း ရှိနေပါတယ်။
ဗြိတိန်နဲ့ အမေရိကန် ပြည်ထောင်စု ခရီးစဉ်မှာ အမေရိကန်အစိုးရရဲ့ ဒဏ်ခတ်ပိတ်ဆို့မှုတွေ ရုတ်သိမ်းရေးလို ပြည်တွင်းရေး ကိစ္စတွေ အပြင် အမေရိကန် ရင်းနှီးမြုပ်နှံမှုတွေ ပိုမိုဝင်ရောက်ရေး ဆွေးနွေးနိုင်ဖို့ အများက မျှော်လင့် နေကြပါတယ်။

ဆီးရီးယား အရေး သဘောတူညီမှုအရ တနင်္လာနေ့က စပြီး ၁ဝ ရက် အပစ်ရပ်စဲရေး စတင်မှာ ဖြစ်ပါတယ်။
အပစ်ရပ်စဲရေး အနည်းဆုံး တပတ်ထိ ခံရင် IS အစ္စလာမ္မစ် စစ်သွေးကြွတွေကို လေကြောင်း တိုက်ခိုက်မှု တွေ လုပ်ဖို့ ညှိနှိုင်း ဆောင်ရွက် သွားမယ်လို့ လည်း အမေရိကန်နဲ့ ရုရှတို့ သဘောတူလိုက်ကြပါတယ်။
ဆီးရီးယား အစိုးရ တပ်တွေကို အမေရိကန် ထောက်ခံတဲ့ သူပုန်တွေ ရှိတဲ့ နယ်မြေမှာ ပျံသန်း တိုက်ခိုက် ခွင့်မပြုဘူးလို့လည်း သိရပါတယ်။
ဒီ သဘောတူညီချက်တွေကို အားလုံး လိုက်နာနိုင်ရင် ဆီးရီးယား အနာဂတ် အတွက် နိုင်ငံရေး ညှိနှိုင်းဆွေးနွေးပွဲတွေ စတင်နိုင်မယ်လို့ အမေရိကန် နိုင်ငံခြားရေး ဝန်ကြီး ဂျွန်ကယ်ရီက ပြောကြားပါတယ်။
ဆီးရီးယား သမ္မတ အာဆတ်ကို ဒီအရေး လိုက်နာ ဆောင်ရွက်ဖို့ ပြောထားကြောင်းလည်း ရုရှ နိုင်ငံခြားရေး ဝန်ကြီး ဆာဂေ လက်ဗရော့ဗ်က ဆိုပါတယ်။

အကူအညီတွေ လိုအပ်နေသူတွေဆီ ပို့
တူရကီ တုံ့ပြန်
ဒီ သဘောတူညီမှုကို ဆီးရီးယားရဲ့ အိမ်နီးချင်း တူရကီက ကြိုဆိုခဲ့ပေမယ့် အကူအညီတွေ လိုအပ်နေသူတွေဆီ အရင်ဆုံးပို့ရမယ်လို့ ဆိုပါတယ်။
အီရန်က တုံ့ပြန်မှုတော့ မရှိသေးပါဘူး။
လက်ဘနွန် သတင်းစာ တစောင်ကတော့ ဒါကို သတိထား စောင့်ကြည့်ရမယ့် အဆင့်လို့ ဆိုပါတယ်။

ဘင်္ဂလားဒေ့ရှ် နိုင်ငံ ဒါကာ မြောက်ဘက်က ထုပ်ပိုးရေး စက်ရုံ တရုံ မီးလောင်လို့ အနည်းဆုံး လူ ၂၅ ယောက် သေဆုံးခဲ့ပြီး အထပ်မြင့် အဆောက်အဦ ပြိုကျ ခဲ့ပါတယ်။
ဘွိုင်လာ ပေါက်ကွဲပြီး မီးလောင်တယ်လို့ ယူဆရပါတယ်။
စက်ရုံမီးကို ငြှိမ်းသတ်နေရဆဲ ဖြစ်ပါတယ်။
သေဆုံးသူတွေထဲမှာ အလုပ်သမားတွေ၊ လုံခြုံရေး ဝန်ထမ်းတွေနဲ့ အနားက ဖြတ်သွားသူတွေ ပါပါတယ်။
ပြည်ပ ပို့ကုန် ထုတ်လုပ်မှုဟာ ဘင်္ဂလားဒေ့ရှ် စီးပွားရေးမှာ အရေးပါပေမယ့် မီးလောင်မှု၊ စက်ရုံ ပြိုကျမှုတွေကြောင့် လုပ်ငန်းခွင် လုံခြုံရေး အတွက် အန္တရာယ်များတဲ့ အနေအထားမှာ ရှိပါတယ်။

ပဲရစ်မှာ စက်တင်ဘာလ ၈ရက်နေ့က ဖမ်းဆီးထားလိုက်နိုင်တဲ့ အကြမ်းဖက်ဖို့ ကြံစည် ကြတဲ့အမျိုးသမီး ၃ ယောက် ဟာ IS အဖွဲ့ရဲ့ ညွှန်ကြားချက် တွေနဲ့ လုပ်ဆောင်ခဲ့ကြတာ လို့ ပြင်သစ် ဖက် က ပြောပါတယ် ။
အိုင်အက်စ် က စည်းရုံးသိမ်းသွင်းထားတဲ့အမျိုးသမီး ငယ်တွေ ပါဝင်တဲ့အဖွဲ့ကို ဖြိုခွင်းနိုင်ခဲ့ပါတယ်။ ဆီးရီးယား က အိုင်အက်စ် တို့ က ဒီ အကြမ်းဖက်လုပ်ငန်း စီမံချက် ကိုသူတို့ ကို စေခိုင်းခဲ့တာဖြစ်ပါတယ်။
ဒါတွေကို ကြည့်ရင်အိုင်အက်စ် ဟာ အမျိုးသမီးတွေ ကို ပါ အကြမ်းဖက်တိုက်ခိုက်တဲ့ အလုပ်တွေ ကို လုပ်ခိုင်းနေပြီဖြစ်တယ် လို့ ပြင်သစ် အစိုးရရှေ့နေ ဖရန်ဆွာမော်လင်း ပြောသွားပါတယ်။
ရဲတွေ က ဂက်စ် ဓာတ်ငွေ့ဘူးတွေ အများကြီး ထည့်ထားတဲ့ ကား တစ်စီး ကို နော်ထရာဒိန်း ဘုရားရှိခိုးကျောင်းကြီးအနီးမှာ ပြီးခဲ့တဲ့ တနင်္ဂနွေနေ့တုန်း က တွေ့ ရ ပြီးတဲ့နောက် အဲဒီအမျိုးသမီး ၃ ယောက် ကို ပြီးခဲ့တဲ့ ကြာသပတေးနေ့တုန်း က လိုက်လံဖမ်းဆီးနိုင်ခဲ့တာပါ။
ပဲရစ်မြို့ရဲ့ အရှေ့တောင်ဘက်မှာ ရှိတဲ့ ဘော့စီစိန့် အန်တိုအင်း အရပ်ဖက် မှာ သူတို့ကို ဖမ်းဆီးတုန်း ရဲတယောက် ဓားနဲ့ပြန်တိုက်ခိုက်တာ ခံခဲ့ရပါတယ်။
အဲဒီအမျိုး သမီး ၃ ယောက် ထဲက တယောက်လည်း ရဲတွေ က ပစ်လို့ သေနတ် ဒဏ်ရာရသွားပါတယ်။ အမျိုးသမီး တွေ ထဲ ကတယောက် က အသက် ၂၃ နှစ်အရွယ် ဖြစ်ပြီးနာမည် က ဆာရာ အိတ်ချ လို့ ခေါ်ပါတယ်။
ရဲ၂ ယောက်ကို ပြီးခဲ့တဲ့ ဇွန်လပိုင်းတွင်း က ပစ်သတ်ပြီး ကိုယ့်ဘာသာကိုယ် အဆုံး စီရင်ခဲ့တဲ့ အကြမ်းဖက်သမား တယောက် နဲ့ သူ ကအဆက်အသွယ်ရှိခဲ့သလို၊ ဇူလိုင်တုန်း က ခရစ်ယာန်ဘုန်းတော်ကြီးတပါးကို လည်ပင်းလှီးသတ်ဖြတ်ခဲ့တဲ့ အကြမ်းဖက် သမားနဲ့လည်းအဆက်အသွယ်ရှိခဲ့သူပါ။
သူ့ ရဲ့လက်ရှိ လက်ထပ်ဖို့ ရည်ရွယ်ထားတဲ့အမျိုးသား တယောက်ကိုလည်း ဖမ်းထားတယ် လို့ ပြင်သစ် အစိုးရရှေ့နေ က ပြောပါတယ်။
သူတို့ထဲက နောက်တယောက် က ၁၉ နှစ်အရွယ် ဖြစ်ပြီး အင်းနစ် မာဒါနီ လို့ သိရပါတယ်။ ဒီအမျိုးသမီးငယ် ဟာ အိုက်အက်စ ကို သူထောက်ခံတဲ့အကြောင်း စာ တစောင်မှာ ရေးသား ခဲ့ပါတယ်။
အစိုးရ တရားလို ရှေ့နေ ဖရန်ဆွာမော်လင်း က သူဟာ ဆီးရီးယား ကို သွားရောက်ဖို့ အကြိမ်ကြိမ်ကြိုးစား ခဲ့တယ် လို့ လည်း ဆိုပါတယ်။
နောက် ဆုံးတယောက် ကတော့ အသက် ၃၉နှစ်အရွယ် အမယ် အက်စ လို့အမည်ရပြီး သူ့ ရဲ့ ၁၅ နှစ်အရွယ် သမီး ဖြစ်သူ ဟာလည်း အစွန်းရောက် အတွေးအခေါ်တွေ သွပ်သွင်း ထားပြီးဖြစ်လို့ အကျဉ်းချ ထားတယ် လို့ ပြင်သစ် တရားလိုရှေ့နေ က ပြောပါတယ်။
အမျိုးသမီး ၃ ယောက် ဟာ ပြင်သစ်မှာ အကြမ်းဖက် တိုက်ခိုက်တာတွေ လုပ်ဖို့ ရည်ရွယ်ထားကြတယ် လို့ ရှေ့နေ ဖရန်ဆွာ မော်လင်း က ပြောပါတယ်။