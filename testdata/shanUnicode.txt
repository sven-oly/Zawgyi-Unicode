ဢိင်ၼိူဝ်ၶေႃႈပူင် ၼၢင်းဢွင်ႇသၢၼ်းၸုၵျီႇသေ ၵေႃႉပဵၼ်ၽူႈပွင်ၵၢၼ်ငဝ်ႈငုၼ်း ပႃႇတီႇတီႇမူဝ်ႇၶရေႇၸီႇ ၸိူဝ်ႉၸၢတ်ႈ (NLD) ဢူးဝိၼ်းထဵင်ႇ သင်ႇႁႂ်ႈၽူႈၼမ်းပႃႇတီႇ NLD ၼႂ်းမိူင်းတႆး 6 ၵေႃႉ ထွၼ်တူဝ်ဢွၵ်ႇပႃႊတီႊ ။

ဢူးဝိၼ်းထဵင်ႇ လၢတ်ႈတီႈတွၼ်ႈၵၢၼ်တွင်ႈထၢမ် တီႈႁူင်းပွႆႇသဵင်တီႈၼိုင်ႈဝႃႈ- ၶဝ်ၸိူဝ်းၼႆႉ ဢမ်ႇၸွမ်းပၵ်းပိူင် ပႃႊတီႊ၊ ၶဝ်ပူၼ်ႉပႅၼ်ပၵ်းပိူင်ပႃႊတီႊလႄႈ ၸင်ႇလႆႈပူတ်းဢွၵ်ႇပႅတ်ႈ။ ၶဝ်လၢတ်ႈပူၼ်ႉပႅၼ်ဝႃႈ ပေႃးမီးငိုၼ်း ၵေႃႈ ၶဝ်ႈပဵၼ်လႆႈလုၵ်ႈၸုမ်းၵေႃပွင်ၵၢၼ်ငဝ်ႈငုၼ်း (CEC) ။ မၼ်းပဵၼ်ၵၢၼ်လူလၢႆၽူႈၶဝ်ႈ CEC ၊ ၶေႃႈၵႂၢမ်း ၸိူဝ်းၼႆႉ သမ်ႉဢဝ်တႅမ်ႈတၢင်ႇၼိူဝ်ၾဵတ်ႊၿုၵ်ႊ (Facebook) ပႃး ၸိူဝ်းၼႆႉ။ ၵွပ်ႈၼၼ် တႃႇတေတႅပ်းတတ်း ပုတ်းၶၢတ်ႇၼႆႉ လႆႈၶေႃႈပူင်မႃးတီႈ ၼၢင်းဢွင်ႇသၢၼ်းၸုၵျီႇသေ ၸင်ႇလႆႈႁဵတ်းၸိူင်ႉၼၼ်ၵူၺ်း- ဝႃႈၼႆ ။

ၶေႃႈၵႂၢမ်းဢၼ်ၶဝ်လၢတ်ႈၼၼ်ႉ ၼႂ်းၵၢၼ်မိူင်းၼႆႉ ဢမ်ႇမီး CEC ၊ မီးပိုၼ်းၵူၺ်း၊ ပိုၼ်းၵၢၼ်မိူင်းၼႆႉ သိုဝ်ႉဢဝ်ဢမ်ႇလႆႈ၊ ၵူၺ်းၵႃႈ တႃႇတေပဵၼ်လုၵ်ႈၸုမ်း CEC တႄႉသိုဝ်ႉဢဝ်လႆႈ။ ယွၼ်ႉပိူဝ်ႈ ၶေႃႈၵႂၢမ်းဢၼ်ၼႆႉလႄႈ ၶဝ်ပူတ်းႁဝ်းၶႃႈဢွၵ်ႇပႅတ်ႈ-ၵေႃႉပဵၼ်ႁူဝ်ပဝ်ႈ ၸႄႈတွၼ်ႈတူၼ်ႈတီး ဢူးတိၼ်ႇမွင်ႇတူဝ်း လၢတ်ႈ ။

ၵဵဝ်ႇၵပ်းလွင်ႈၼႆႉ ၸုမ်းတူင်ႇဝူင်းၵူၼ်းၶဝ်ၵေႃႈလၢတ်ႈဝႃႈ လုၵ်ႈၸုမ်းပႃႇတီႇ NLD ၼႂ်းၸိုင်ႈတႆးၼႆႉ ၶဝ်မီးလွင်ႈၶဵင်ႇတႃႉၵၼ်မႃး ၶိုၼ်း၊ မီးမႃးႁိုင်ယဝ်ႉ။ ၵူၼ်းၸိူဝ်းၺႃးပူတ်းပႅတ်ႈၸိူဝ်းၼႆႉ ပဵၼ်ၸိူဝ်းယၢမ်ႈ တူင်ႉၼိုင်ၵၢၼ်မိူင်းမႃးၸဵမ်မိူဝ်ႈပၢၼ်ပႅတ်ႇ 4 တူဝ် (8888) ၊ ၶဝ်ၸိူဝ်းၼႆႉ ပဵၼ် NLD သေၸုၵ်းမႃးမၼ်ႈမၼ်ႈ ၵႅၼ်ႇၵႅၼ်ႇ ၸဵမ်မိူဝ်ႈပၢၼ်ၽွင်းၼၼ်ႉ။ ပေႃးဝႃႈထုၵ်ႇသိုၵ်းမၢၼ်ႈလႄႈ ၸဝ်ႈၼႃႈတီႈၶဝ် ပူၼ်ႉပႅၼ်သုၼ်ႇလႆႈၵူၼ်း ၼႂ်းပိုၼ်ႉတီႈၼႆၵေႃႈ ၶဝ်ၸုၵ်းၾၢႆႇၵူၼ်းဝၢၼ်ႈၵူၼ်းမိူင်းမႃးတႃႇသေႇ။ ယွၼ်ႉၼၼ် ဢၼ်ပူတ်းၶဝ်ပႅတ်ႈၼႆႉ မၼ်းမီးလွင်ႈတုမ်ႉယွၼ်ႈၼိူဝ်ၵူၼ်းဝၢၼ်ႈၵူၼ်းမိူင်း ၼႂ်းပိုၼ်ႉတီႈ – ဝႃႈၼႆ ။

ၵဵဝ်ႇၵပ်းလွင်ႈၼႆႉ ၵေႃႉပဵၼ်ႁူဝ်ပဝ်ႈပႃႇတီႇ NLD မိူင်းတႆး တေႃႇၶိၼ်ႇမူဝ်းမူဝ်းၵေႃႈ ပိူဝ်ႈတႃႇတေႁူပ်ႉထူပ်း ၼၢင်းဢွင်ႇသၢၼ်းၸုၵျီႇၼႆသေ ဢွၵ်ႇၶၢဝ်းတၢင်းၵႂႃႇမီးဝႆႉယူႇတီႈ ၼေႇပျီႇတေႃႇ ။

ၵူၺ်းၵႃႈ ဢိင်ၼိူဝ်ပေႉ ၵၢၼ်လိူၵ်ႈတင်ႈမႃးသေ ၼၢင်းဢွင်ႇသၢၼ်းၸုၵျီႇၼႆႉ ႁပ်ႉဝႆႉတၼ်းႁဵင်းၽွင်းလူင် ၼႂ်းလူင်ပွင်ၸိုင်ႈဝႆႉလႄႈ ပေႃးဢဝ်ပိူင်ငဝ်ႈပိုင်းမိူင်း 2008 ဝႃႈၸိုင် တၵ်းတေလႆႈယူႇႁၢင်ႇၵႆပႃႇတီႇဝႆႉ ။
ပၢင်ၵုမ်လူင်လွင်ႈငမ်းယဵၼ် ၸၼ်ႉၸိုင်ႈမိူင်းႁူမ်ႈတုမ် ႁိုဝ် ပၢင်ၵုမ်လူင်ပီႁူဝ်ပၢၵ်ႇ 21 ပၢင်လူင် ဢၼ်ၸတ်းႁဵတ်းတီႈၼေႇပျီႇတေႃႇၼၼ်ႉ ၾၢႆႇပွင်ပဵၼ်ၸတ်းႁဵတ်းပၢင်ၵုမ်ၶဝ် ၸႅၵ်ႈယႅၵ်ႈဝႆႉၸၼ်ႉထၢၼ်ႈ ၸုမ်းလူင်းလၢႆးမိုဝ်းၵၢၼ်ၵိုတ်းယိုဝ်းတူဝ်ႈမိူင်း (NCA) လႄႈ ၸုမ်းၸိူဝ်းပႆႇလူင်း၊ ပၢင်ၵုမ်လူင်ဝၼ်းတီႈ 02/09/2016 (ဢၼ်ပဵၼ်ဝၼ်းထူၼ်ႈ 3 ၼၼ်ႉ) ၽူႈၼမ်းလၢႆလၢႆၸဝ်ႈ ထတ်းသၢင်ဝႆႉၼင်ႇၼႆ ။

ၽူႈၼမ်းၼႃႈ ပႃႇတီႇမႂ်ႇသုင်ၸိုင်ႈတႆး/ တပ်ႉသိုၵ်းၸိုင်ႈတႆး (SSPP/SSA) ၸွမ်သိုၵ်းလူင်သိူဝ်ထႅၼ်ႈ မွၵ်ႇလၢတ်ႈဝႃႈ- ပေႃးတူၺ်းတီႈၼင်ႈၵၼ်ၵူၺ်းၵေႃႈ မၼ်းၸႅၵ်ႇဝႆႉႁူႉလႆႈတႅၵ်ႇလႅင်းဝႃႈ ဢမ်ႇမီးလွင်ႈ ၽဵင်ႇပဵင်းၵၼ်၊ ၸႅၵ်ႇၸၼ်ႉထၢၼ်ႈၵၼ်ဝႆႉ။ ၸုမ်းလူင်းလၢႆးမိုဝ်း NCA လႆႈၼင်ႈတၢင်းၼႃႈ၊ ၸုမ်းၸိူဝ်း ဢမ်ႇလူင်းသမ်ႉ လႆႈၼင်ႈတၢင်းလင်၊ တီႈၼင်ႈၵေႃႈ ဢမ်ႇမိူၼ်ၵၼ်ထႅင်ႈ။ ၵွပ်ႈၼၼ် ၼႂ်းၵၢၼ်တေႁဵတ်းၵၢၼ်မိူင်းႁူမ်ႈၵၼ်ၵႂႃႇတၢင်းၼႃႈၼၼ်ႉ ၶႃႈႁဝ်းယင်းဢမ်ႇပွင်ႇၸႂ်ယဝ်ႉ။ လွင်ႈၼႆႉ ဢမ်ႇၵွမ်ႉၵႃႈတီႈၼင်ႈၵူၺ်း တီႈလၢတ်ႈၸႃၵေႃႈ မီးလွင်ႈၸႅၵ်ႇၸၼ်ႉထၢၼ်ႈၵၼ်ဝႆႉ – ဝႃႈၼႆ ။

ၸဝ်ႈသိုၵ်းၸၢႆးငိုၼ်း ၵေႃႉပဵၼ်ၽူႈၼမ်းၼႂ်းၶွမ်ႊမတီႊ ဢုပ်ႇၵုမ်လွင်ႈငမ်းယဵၼ် ၶွင်ႊသီႊဢဝ်ၶိုၼ်းၸိုင်ႈတႆး/ တပ်ႉသိုၵ်းၸိုင်ႈတႆး (RCSS/SSA) လၢတ်ႈဝႃႈ- တီႈဢၼ်ၶဝ်တႅမ်ႈမၢႆၸိုဝ်ႈသဵင်ၵေႃႈ ပေႃးဢမ်ႇမိူၼ်ၵၼ်ယဝ်ႉ၊ မိူၼ်ၼင်ႇပေႃးပဵၼ်တပ်ႉသိုၵ်းၼႆ သႂ်ႇပႃးၸိုဝ်ႈ ၸၼ်ႉတၼ်းႁဵင်းတႃၶုၼ်သိုၵ်း၊ ပေႃးပဵၼ်ၽူႈၼမ်းၸၢဝ်းၶိူဝ်း သမ်ႉဢမ်ႇသႂ်ႇ။ ပေႃးတူၺ်းလွင်ႈၼႆႉ ဢၼ်လဵၵ်ႉလဵၵ်ႉၼွႆႉၼွႆႉဢွၼ်ႇၵူၺ်းၵေႃႈ ပေႃးမီးလွင်ႈၸႅၵ်ႇၸၼ်ႉ ၵၼ်ဝႆႉယဝ်ႉ၊ ပေႃးတေဢုပ်ႇဢူဝ်းလွင်ႈၵၢၼ်မိူင်း လွင်ႈၾႅတ်ႊၻရႄႊလ်ၵၼ်မႃးၼႆ ၶႅၼ်းတေဢမ်ႇမီး လွင်ႈၽဵင်ႇပဵင်း။ လွင်ႈၼႆႉ ၶႃႈႁဝ်းၵေႃႈလႆႈတၢင်ႇလၢတ်ႈၵႂႃႇ ၼႂ်းပၢင်ၵုမ်ၸွမ်းယဝ်ႉ။ ပေႃးဝႃႈတေၵေႃႇတင်ႈ မိူင်းႁူမ်ႈတုမ် ၾႅတ်ႊၻရႄႊလ် ႁူမ်ႈၵၼ်ၼႆၸိုင် လွင်ႈလဵၵ်ႉလဵၵ်ႉၼွႆႉၼွႆႉဢွၼ်ႇၵူၺ်းၵေႃႈ တၵ်းတေလႆႈ ၽဵင်ႇပဵင်းၵၼ်။ လွင်ႈတၢင်းၸိူဝ်းၼႆႉ မိူဝ်ႈပိုတ်ႇပၢင်ၵုမ်လူင်ၼၼ်ႉၵေႃႈ ၸွမ်သိုၵ်းလူင်ဢႅၼ်ႇပၢၼ်းလႃႉ လၢတ်ႈပႃးၵႂႃႇယူႇ- ဝႃႈၼႆ ။

လွင်ႈၼႆႉ ၽူႈၵွၼ်းၵၢၼ်လုမ်း PI ၸဝ်ႈၶိုၼ်းသႂ်ၵေႃႈ လၢတ်ႈတီႈၸုမ်းၶၢဝ်ႇၽူႈတွႆႇႁွၵ်ႈ ဝႃႈ- ပိူင်တႅၵ်ႈမၼ်း မိူၼ်ၼင်ႇၸၼ်ႉသိုၵ်း၊ ထႅင်ႈလွင်ႈၼိုင်ႈ လွင်ႈမွၵ်ႇၶဝ်ႈႁူမ်ႈပၢင်ၵုမ် ၸုမ်းၼႆႉၶဝ်ႈႁူမ်ႈလႆႈ၊ ၸုမ်းၼႆႉ ဢမ်ႇၶဝ်ႈႁူမ်ႈလႆႈ ၸဵမ်ၸိူဝ်းၼႆႉ။ လွင်ႈၸိူဝ်းၼႆႉ ၵမ်ႈၼမ်ႁၼ်ထိုင်ဝႃႈ မီးလွင်ႈၸႅၵ်ႇၸၼ်ႉထၢၼ်ႈၵၼ် ဢမ်ႇမီးလွင်ႈၽဵင်ႇပဵင်းၵၼ်။ ၵွပ်ႈၼၼ်လႄႈ ပေႃးတေၵေႃႇသၢင်ႈလွင်ႈယုမ်ႇယမ်ၵၼ်ၵႂႃႇၸိုင် ၼႂ်းၶၢဝ်းတၢင်း 6 လိူၼ်တၢင်းၼႃႈၼႆႉ ယုမ်ႇယမ်ဝႃႈ တေၵႄႈလိတ်ႈလႆႈပၼ်ႁႃၸိူဝ်းၼႆႉယူႇ၊ ႁဝ်းၶႃႈႁၼ်ထိုင်ၼင်ႇၼႆ ။

ပူၼ်ႉမႃးမိူဝ်ႈ 17/07/2016 ၶွင်ႊသီႊႁူမ်ႈတုမ်ၵူႈၸၢဝ်းၶိူဝ်း (UNFC) တင်း ၽူႈၵိူဝ်းၵုမ်ၸိုင်ႈမိူင်း ၼၢင်းဢွင်ႇသၢၼ်းၸုၵျီႇ ႁူပ်ႉထူပ်းၵၼ်တီႈဝဵင်းလူင်တႃႈၵုင်ႈၼၼ်ႉ မၼ်းၼၢင်းယၢမ်ႈလၢတ်ႈဝႃႈ- ပၢင်ၵုမ်လူင်ပီႁူဝ်ပၢၵ်ႇ 21 ပၢင်လူင်ၼႆႉ ၸုမ်းလူင်းလၢႆးမိုဝ်းၵေႃႈလီ၊ ၸုမ်းၸိူဝ်းပႆႇလူင်းလၢႆးမိုဝ်းၵေႃႈလီ ၶႂ်ႈႁႂ်ႈလႆႈၶဝ်ႈပႃးၵူႈမူႇၵူႈၸုမ်း၊ ႁဝ်းၶႃႈႁၢင်ႈႁႅၼ်းဝႆႉၸိူင်ႉၼႆယူႇ။ ၵူၺ်းၵႃႈ သုၼ်ႇလႆႈတႄႉ ဢမ်ႇပၼ်ၽဵင်ႇပဵင်း ၵၼ်လႆႈ၊ လွင်ႈၼႆႉ ႁဝ်းၶႃႈႁၼ်ဝႃႈပဵၼ်လွင်ႈၸွမ်းထမ်း/တြႃးယူႇ။ ၵွပ်ႈဝႃႈ ပေႃးပၼ်သုၼ်ႇလႆႈၽဵင်ႇပဵင်းၵၼ် ၸိုင် ၸိူဝ်းဢၼ်ပႆႇလူင်းလၢႆးမိုဝ်းၵေႃႈ ၶဝ်တေဢမ်ႇလူင်းယဝ်ႉ- ဝႃႈၼႆ ။

ပၢင်ၵုမ်လူင်ပီႁူဝ်ပၢၵ်ႇ 21 ပၢင်လူင်ၼႆႉ ၶွတ်ႇယွတ်ႈလူပ်းလိုၼ်းၵႂႃႇမိူဝ်ႈၼႆႉ ဝၼ်းတီႈ 03/09/2016 ။ မီးၸုမ်းယိပ်းၵွင်ႈၵၢင်ႇၸၢဝ်းၶိူဝ်း ၸိူဝ်းလူင်းလၢႆးမိုဝ်းၵိုတ်းယိုဝ်းတူဝ်ႈမိူင်း (NCA) လႄႈၸိူဝ်းပႆႇလူင်း ၶိုၼ်ႈႁွတ်ႈၶဝ်ႈႁူမ်ႈ 18 ၸုမ်း။ ၵူၺ်းၵႃႈ ၸုမ်းၸၢဝ်းၶိူဝ်းၸိူဝ်းတိုၵ်ႉပိုတ်ႇၼႃႈသိုၵ်း တေႃႇသိုၵ်းမၢၼ်ႈ ၼႂ်းမိူင်းတႆးပွတ်းႁွင်ႇ မိူၼ်ၼင်ႇၸုမ်းတဢၢင်း TNLA ၊ ၸုမ်းၵူဝ်းၵၢင်ႉ MNDAA ၊ ၸုမ်းရၶႅင်ႇ AA ၸိူဝ်းၼႆႉ ၾၢႆႇလူင်ပွင်ၸိုင်ႈ ဢမ်ႇႁွင်ႉမွၵ်ႇပႃးလႄႈ ဢမ်ႇလႆႈၶဝ်ႈႁူမ်ႈၸွမ်း။ ၾၢႆႇၼိုင်ႈၵေႃႈ မိူဝ်ႈပၢင်ၵုမ်ဝၼ်းထူၼ်ႈ 2 ၼၼ်ႉ ၾၢႆႇၸုမ်းဝႃႉ UWSA ၵေႃႈႁၼ်ဝႃႈ ဢမ်ႇမီးလွင်ႈၽဵင်ႇပဵင်းၼႆသေ ထွၼ်တူဝ်ဢွၵ်ႇပၢင်ၵုမ်ယဝ်ႉ ပွၵ်ႈမိူဝ်းၵႂႃႇ ။

ပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင် ဢၼ်ၸတ်းႁဵတ်းတီႈၼေႇပျီႇတေႃႇ တီႈႁူင်းႁေႃး MICC-II ၼၼ်ႉ ယူႇတီႈၸုမ်းဝႃႉႁၼ်ဝႃႈ ဢမ်ႇမီးလွင်ႈၽဵင်ႇပဵင်းၼႆသေ တူဝ်တႅၼ်းဝႃႉ ၸိူဝ်းၶိုၼ်ႈႁွတ်ႈၶဝ်ႈႁူမ်ႈတင်းသဵင်ႈ ထွၼ်တူဝ်ဢွၵ်ႇပၢင်ၵုမ်ၵႂႃႇမိူဝ်ႈၼႆႉ ၽွင်းၵၢင်ဝၼ်း ။

တူဝ်တႅၼ်း တပ်ႉသိုၵ်းမိူင်းဝႃႉၽွမ်ႉႁူမ်ႈ (UWSA) ၸိူဝ်းမႃးၶဝ်ႈႁူမ်ႈ ပၢင်ၵုမ်လူင်ပီႁူဝ်ပၢၵ်ႇ 21 ပၢင်လူင်ၼႆႉ ႁွင်ႈၵၢၼ်ၾၢႆႇၵပ်းသိုပ်ႇၼွၵ်ႈမိူင်း ဢူးသၢမ်လွတ်ႈတင်းဢူးလႃႉၵျေႃႇ ဢွၼ်ႁူဝ်ၵူၼ်း 60 ၵေႃႉ။ မႃးၶဝ်ႈႁူမ်ႈ တင်ႈတႄႇဝၼ်းႁႅၵ်ႈ 31/08/2016 တေႃႇပေႃးထိုင်မႃးဝၼ်းမိူဝ်ႈၼႆႉ 01/09/2016 ။ ၵူၺ်းၵႃႈၼႂ်းဝၼ်းမိူဝ်ႈၼႆႉ ႁၼ်ထိုင်ဝႃႈပၢင်ၵုမ်လူင်ၼႆႉ ဢမ်ႇမီးလွင်ႈၽဵင်ႇပဵင်းၼႆသေ ထွၼ်တူဝ်ဢွၵ်ႇပၢင်ၵုမ်လူင်ၵႂႃႇ- ၼႆယဝ်ႉ ။

ၵဵဝ်ႇၵပ်းလွင်ႈၼႆႉ ၵူၼ်းယူႇၼႂ်းႁွင်ႈပၢင်ၵုမ် ၵေႃႉၼိုင်ႈလၢတ်ႈဝႃႈ- မိူဝ်ႈဝႃးၼႆႉ ဢၼ်ၼင်ႈတၢင်းၼႃႈသုတ်း ၼႆႉ မီးၸုမ်းလူင်းလၢႆးမိုဝ်း 3 ၵေႃႉတင်း ၸုမ်းပႆႇလူင်းလၢႆးမိုဝ်း 3 ၵေႃႉ၊ ၾၢႆႇၽူႈယႂ်ႇၵူၼ်းလူင် ၸိူဝ်းမႃး ၶဝ်ႈႁူမ်ႈၵမ်ႈၽွင်ႈၵူၺ်း။ ၵူၺ်းၵႃ မိူဝ်ႈဝႃးၼႆႉ ၶဝ်ဢမ်ႇမီးတီႈၼင်ႈၼႆသေ ဝႃႉၶဝ်ၶႂ်ႈၼင်ႈတၢင်းၼႃႈ ၵေႃႈ ယင်းပၼ်တီႈယူႇၼင်ႈတၢင်းၼႃႈလူးၵွၼ်ႇ၊ ၵွပ်ႈသင်လႄႈမိူဝ်ႈၼႆႉ သမ်ႉထွၼ်တူဝ်ဢွၵ်ႇပၢင်ၵုမ်သေ ပွၵ်ႈမိူဝ်းတႄႉၵေႃႈဢမ်ႇႁူႉ- ဝႃႈၼႆ ။

လွင်ႈၸုမ်းတူဝ်တႅၼ်းဝႃႉထွၼ်တူဝ်ဢွၵ်ႇပၢင်ၵုမ် ပွၵ်ႈမိူဝ်းၵႂႃႇၼႆႉ ၼၢင်းသႅင်ၽူးဢွင်ႇ ဢၼ်ပဵၼ်ၽူႈသိုဝ်ႇၶၢဝ်ႇ ၸုမ်းၶၢဝ်ႇၽူႈတွႆႇႁွၵ်ႈ ႁွတ်ႈဝႆႉတီႈၼေႇပျီႇတေႃႇ လၢတ်ႈဝႃႈ- ၶဝ်ပွၵ်ႈမိူဝ်းၵႂႃႇ ယွၼ်ႉပိူဝ်ႈသင် ႁဝ်းၶႃႈၵေႃႈဢမ်ႇတၼ်းလႆႈႁူႉၸွမ်း၊ ၵူၺ်းၵႃႈ မွၵ်ႈၵူၼ်း 60 ၵေႃႉၼႆႉ ၶဝ်ဢွၵ်ႇမိူဝ်းၵႂႃႇယဝ်ႉ- ဝႃႈၼႆ ။

Dr. သလၢႆးလျႅင်ႇမူင်း သႃၶူင်း ၵေႃႈလၢတ်ႈၼႄတီႈၸုမ်းၽူႈသိုဝ်ႇၶၢဝ်ႇၶဝ် ဢၼ်တွင်ႈထၢမ်ယၢမ်းတဵင်ႈဝၼ်း ၽွင်းလိုဝ်ႈၵိၼ်ၶဝ်ႈၼၼ်ႉဝႃႈ- ယူႇတီႈတူဝ်တႅၼ်းဝႃႉၶဝ်မႃးၶဝ်ႈႁူမ်ႈပၢင်ၵုမ်ၼႆႉ ၶဝ်မႃးတူၵ်းလိုၼ်း၊ တီႈလိုဝ်ႈသဝ်းဢၼ်ၾၢႆႇလူင်ပွင်ၸိုင်ႈၶဝ်ၶပ်းၶိုင်ဝႆႉပၼ်ၼၼ်ႉၵေႃႈ ၶဝ်ဢမ်ႇမႃးၼွၼ်း၊ ၶဝ်ၵႂႃႇၼွၼ်းတၢင်ႇတီႈ ႁင်းၵူၺ်းၶဝ်။ မိူဝ်ႈၽွင်းႁဵတ်းပၼ်ဝႂ် တႃႇတေၶဝ်ႈႁူမ်ႈပၢင်ၵုမ်ၼၼ်ႉၵေႃႈ ယွၼ်ႉပိူဝ်ႈၶဝ်မႃးတူၵ်းလိုၼ်းလႄႈ ၶဝ်လႆႈယိပ်းဝႂ်ၽူႈလဵပ်ႈႁဵၼ်းသေၶဝ်ႈ။ ဢိင်ၼိူဝ်လွင်ႈတၢင်းၸိူဝ်းၼႆႉသေ ဝႃႉၶဝ်ၶဝ်ႈၸႂ်ၽိတ်းလႄႈ ဢွၵ်ႇမိူဝ်းၵႂႃႇၵေႃႈၸၢင်ႈပဵၼ်လႆႈ- ဝႃႈၼႆ ။

ၵူၺ်းၵႃႈ လႆႈငိၼ်းၶၢဝ်ႇဝႃႈ ၸိူဝ်းၶဝ်ပႆႇပွၵ်ႈမိူဝ်းၼႆလႄႈ ယူႇတီႈၶွမ်ႊမတီႊပွင်ပဵၼ်ပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင်ၼႆႉ တေၸွမ်းၵႂႃႇယွမ်းၼွမ်းသေ တေႁႂ်ႈၸုမ်းဝႃႉၶဝ်ၶဝ်ႈႁူမ်ႈပၢင်ၵုမ်ၶိုၼ်း လႆႈႁူႉဝႆႉၼင်ႇၼႆ ။

ပၢင်ၵုမ်လူင်ပီႁူဝ်ပၢၵ်ႇ 21 ပၢင်လူင် ဢၼ်တႄႇၸတ်းႁဵတ်းမႃး မိူဝ်ႈဝၼ်းတီႈ 31/08/2016 ၼႆႉ တေယဝ်ႉတူဝ်ႈဝၼ်းတီႈ 04/09/2016 ၶၢဝ်းတၢင်း 5 ဝၼ်း။ ယွၼ်ႉပိူဝ်ႈႁၼ်ထိုင်ဝႃႈ ဢမ်ႇမီးလွင်ႈ ၽဵင်ႇပဵင်းၼႆသေ မိူဝ်ႈၽွင်းၸမ်တေတႄႇပၢင်ၵုမ် ၶမ်ႈဝၼ်းတုမ်းပၢင်ၵုမ်ၼၼ်ႉၵေႃႈ ၵေႃႉပဵၼ်ႁူဝ်ပဝ်ႈ ပႃႇတီႇႁူဝ်သိူဝ် ၸဝ်ႈၶုၼ်ထုၼ်းဢူးၵေႃႈ ယႃႉပႅတ်ႈၽႅၼ်ၵၢၼ် ပိူဝ်ႈတႃႇၶဝ်ႈႁူမ်ႈပၢင်ၵုမ်သေ မၼ်းၸဝ်ႈၵေႃႈဢမ်ႇၶဝ်ႈႁူမ်ႈ ။

ပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင် ဢၼ်ၸတ်းႁဵတ်းဝၼ်းႁႅၵ်ႈမိူဝ်ႈၼႆႉ ဝၼ်းတီႈ 31/08/2016 ၊ ဢၼ်ၸတ်းႁဵတ်းတီႈႁူင်းႁေႃ MICC II တီႈဝဵင်းၼေႇပျီႇတေႃႇၼၼ်ႉ ၽူႈၼမ်းၼႂ်းၵူႈလွင်ႈလွင်ႈ ၸၢတ်ႈၸိုင်ႈလုမ်ႈၾႃႉ (UN) ၿၼ်ႊၶီႊမုၼ်ႊ ၵၢဝ်ႇလၢတ်ႈတိုၵ်းသူၼ်းတီႈပၢင်ၵႅဝ်ႈ ပိုတ်ႇပၢင်ၵုမ်လူင်ဝႃႈ- သဵၼ်ႈတၢင်းၵၢၼ်ငမ်းယဵၼ် ဢၼ်ယိုတ်ႈယၢဝ်းမႃးသေ ဢမ်ႇၵႄႈလိတ်ႈလႆႈပၼ်ႁႃၸိူဝ်းၼၼ်ႉလႂ်၊ တီႈဢူၼ်ႈဢွၼ်ႇ ဢၼ်မီးပၼ်ႁႃငၢႆႈၸိူဝ်းၼၼ်ႉလႂ်၊ ပိူဝ်ႈတႃႇတေမီးၽွၼ်းလီၵူႈပႃႈၵူႈၾၢႆႇၼၼ်ႉ တေလႆႈၸႂ်ႉတိုဝ်းၺၢၼ်ႇ ပၺ်ၺႃႁႂ်ႈတဵမ်တဵမ်ထူၼ်ႈထူၼ်ႈသေ ၶႂ်ႈၶဝ်ႈပႃးၵူႈပႃႈၵူႈၾၢႆႇ။ ၵူႈၶၵ်ႉတွၼ်ႈၼႂ်းၵၢၼ်ငမ်းယဵၼ်၊ ၵၢၼ်မိူင်းမိူင်းမၢၼ်ႈၼႆႉ ၼၢင်းယိင်းထုၵ်ႇလႆႈၶဝ်ႈပႃး 30% – ဝႃႈၼႆ ။

ၵဵဝ်ႇၵပ်းလွင်ႈၼႆႉ ၽူႈၶၢၼ်ပၢၵ်ႇ ၸုမ်းၵပ်းသၢၼ်လွင်ႈၼၢင်းယိင်းတႆး (SWAN) ယိင်းႁၢၼ်ၾႃႉ လၢတ်ႈဝႃႈ- ပၢင်ၵုမ်လူင်ၼႆႉ ၸုမ်းၼၢင်းယိင်း AGIPP လႆႈၶဝ်ႈပႃးယူႇ 10 ၵေႃႉ၊ ၸုမ်းၼၢင်းယိင်းမိူင်းမၢၼ်ႈ (WLB) သမ်ႉပဵၼ်ၸုမ်းဢူၺ်းလီဝႆႉလႄႈ လႆႈသူင်ႇၶဝ်ႈႁူမ်ႈ 2 ၵေႃႉ။ ၵွပ်ႈၼၼ်လႄႈ ပၢင်ၵုမ်ၵၢၼ်မိူင်း ၵၢၼ်ငမ်းယဵၼ်ဢၼ်ႁဵတ်းယူႇၵူႈၶၵ်ႉၵူႈတွၼ်ႈၼႆႉ ၼၢင်းယိင်းၵိုင်ႇလီၶဝ်ႈပႃး 30% ဝႃႈၼႆယူႇသေတႃႉၵေႃႈ ပေႃးဢဝ်ငဝ်းလၢႆးယၢမ်းလဵဝ်ဝႃႈ ယင်းပႆႇမီး 30% ။ မိူၼ်ၼင်ႇ တူဝ်ၼၢင်းဢွင်ႇသၢၼ်းၸုၵျီႇၵေႃႈ တႃႇၸုမ်းၼၢင်းယိင်းတေၶဝ်ႈပႃးၼႆႉ မၼ်းၼၢင်းယင်းဢမ်ႇတူၵ်ႇလၢတ်ႈသေၶေႃႈသေၵမ်း။ ၵွပ်ႈၼၼ် ပေႃးတူၺ်းၼႆ ၸုမ်းၼၢင်းယိင်းၼင်ႇၵၼ်ၵေႃႈ တႃႇတေတိုတ်ႉတၢႆးၵၼ် ယင်းတိုၵ်ႉယၢပ်ႇယူႇ- ဝႃႈၼႆ ။

ၽူႈၶဝ်ႈႁူမ်ႈပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင် တီႈၼေႇပျီႇတေႃႇ ၸဝ်ႈၶိုၼ်းသႂ် ၸႂ်ယဵၼ် ၵေႃႈလၢတ်ႈဝႃႈ- ပေႃးတေတႅၵ်ႈၵၼ်သၽႃဝယိင်းလႄႈၸၢႆးၸိုင် ဢၼ်ဢမ်ႇမႅၼ်ႈၸွမ်းသၽႃဝမၼ်းၼႆႉ မၼ်းတေလႆႈ ၾိုၵ်းဢဝ်။ ပေႃးတူၺ်းသၽႃဝၼၢင်းယိင်းၵေႃႈ ဢမ်ႇၵွမ်ႉၵႃႈဝၢၼ်ႈမိူင်းႁဝ်းၵူၺ်း၊ မိူင်းလႂ်ၵေႃႈပဵၼ် ၸိူင်ႉၼၼ်ယဝ်ႉ။ တူဝ်ယၢင်ႇမၼ်း မိူၼ်ၼင်ႇမိူင်းဢမႄႊရိၵႃႊၵေႃႈ ပၼ်ႇသုၼ်ႇလႆႈၼၢင်းယိင်းဝႆႉတင်းၼမ်၊ ၵူၺ်းၵႃႈ ပၼ်ဝႆႉၼမ်ၵႃႈႁိုဝ်ၵေႃႈ လွင်ႈၼၢင်းယိင်းၶဝ်ႈပႃးတူင်ႉၼိုင်ၼႂ်းၵၢၼ်မိူင်းၼႆႉ မၼ်းယင်းတိုၵ်ႉဢေႇယူႇ၊ မိူၼ်ၵၼ်ၵူႈမိူင်းယဝ်ႉ- ဝႃႈၼႆ ။

ပၢင်ၵုမ်လူင်ငမ်းယဵၼ် ၸၼ်ႉၸိုင်ႈမိူင်းႁူမ်ႈတုမ် ႁိုဝ် ပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင် ဢၼ်ၸတ်းႁဵတ်း တီႈၼေႇပျီႇတေႃႇပွၵ်ႈၵမ်းၼႆႉ ပဵၼ်ၼၢင်းဢွင်ႇသၢၼ်းၸုၵျီႇ ဢၼ်ပဵၼ်ၽွင်းလူင်ၾၢႆႇၼွၵ်ႈမိူင်းလႄႈ တီႈၵိူဝ်းၵုမ်ဝၢၼ်ႈမိူင်း ဢွၼ်ႁူဝ်ၸတ်းႁဵတ်း ။
တီႈပၢင်ၵႅဝ်ႈပိုတ်ႇပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင် ဢၼ်ၸတ်းႁဵတ်းတီႈၼေႇပျီႇတေႃႇ ဝၼ်းႁႅၵ်ႈမိူဝ်ႈၼႆႉ ၽူႈၼမ်းၼႂ်းၵူႈလွင်ႈလွင်ႈ UN ၵၢဝ်ႇလၢတ်ႈၵႂၢမ်းဝႃႈ ၵူႈၶၵ်ႉတွၼ်ႈ ၼႂ်းၵၢၼ်ငမ်းယဵၼ်၊ ၵၢၼ်မိူင်းမိူင်းမၢၼ်ႈၼႆႉ ၼၢင်းယိင်းထုၵ်ႇလႆႈၶဝ်ႈပႃး 30% ။

ပၢင်ၵုမ်လူင် ပီႁူဝ်ပၢၵ်ႇ (21) ပၢင်လူင် ဢၼ်တေၸတ်းႁဵတ်း ဝၼ်းတီႈ 31 ဢေႃႊၵတ်ႊသ် 2016 မိူဝ်ႈၽုၵ်ႈၼႆႉ ၸုမ်းဢူၺ်းလီ ၵူၼ်းၼုမ်ႇၵူႈၸၢဝ်းၶိူဝ်း မိူင်းမၢၼ်ႈ (Nationalities Ethic Youth Alliane NEYA) လႆႈႁပ်ႉလိၵ်ႈၽိတ်ႈမွၵ်ႇ တႃႇၶဝ်ႈႁူမ်ႈလဵပ်ႈႁဵၼ်းလႄႈ ႁၢင်ႈႁႅၼ်း တူဝ်တႅၼ်း တႃႇၶဝ်ႈႁူမ်ႈ 9 ၵေႃႉ 

ၼၢင်းမၢႆးမၢႆႇ ၵူၼ်းၼုမ်ႇၸၢဝ်းၶိူဝ်းၶၢင် လၢတ်ႈဝႃႈ “ ယူႇတီႈၸုမ်းၵူၼ်းၼုမ်ႇႁဝ်း တိုၵ်ႉႁႃလႆႈႁပ်ႉလိၵ်ႈ ၽိတ်ႈမွၵ်ႇၵူၺ်း ၸမ်ဝၼ်းပၢင်ၵုမ်ၼႃႇဢႃးလႃးယဝ်ႉ တၼ်းလႆႈၵဵပ်း သဵၼ်ႈမၢႆၸိုဝ်ႈ ၵူၼ်းၼုမ်ႇ သူင်ႇပၼ်ၵႂႃႇ 9 ၵေႃႉၵူၺ်း၊ ထႅင်ႈၾၢႆႇၼိုင်ႈၵေႃႈ ၵႃႈၵႂႃႇမႃး ၵူႈလွင်ႈသမ်ႉ ယူႇတီႈၸုမ်းႁဝ်း ၶဝ်သေလႆႈဢွၵ်ႇႁင်းၵူၺ်းမူတ်း” ဝႃႈၼႆ ။

သိုပ်ႇလၢတ်ႈထႅင်ႈဝႃႈ ပေႃးတူၺ်းပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင် ၼႆႉၸိုင် တွၼ်ႈတႃႇသုၼ်ႇလႆႈ သုၼ်ႇပဵၼ်ၵူၼ်းၼုမ်ႇတႄႉ ဢမ်ႇၸၢင်ႈမုင်ႈမွင်းၸွမ်းသင်၊ ၵူၺ်းၵႃႈ ၵၢၼ်ဢၼ်ႁဝ်းလူဝ်ႇ ႁဵတ်းၼႆ ၵေႃႈ တိုၼ်းတေလႆႈႁဵတ်း၊ ဢမ်ႇႁဵတ်းဢမ်ႇလႆႈ ၵၢၼ်ႁဝ်း ႁဝ်းတိုၼ်းတေလႆႈႁဵတ်း တိုၼ်းတေ လႆႈၶိုၼ်ႈ ဝႃႈၼႆ ။
မိၼ်းၼွင်းထေႃး ၵူၼ်းၼုမ်ႇၸၢဝ်းၶိူဝ်းမွၼ်း လၢတ်ႈဝႃႈ “ပၢင်ၵုမ် ၵူၼ်းၼုမ်ႇႁဝ်းဢၼ်ၸတ်းႁဵတ်းတီႈဝဵင်းပၢင်လူင်ၼႆႉ ဢမ်ႇယိူင်းပၢင်ၵုမ် 21 ပၢင်လူင်ၼႆႉ ၵွပ်ႈၼၼ် တွၼ်ႈတႃႇၸၢဝ်းၶိူဝ်းတင်းမူတ်းတႄႉ ထုၵ်ႇလႆႈၵေႃႇသၢင်ႈ မိူင်းႁူမ်ႈတုမ် ၾႄႊတရေႊ သေယူႇႁူမ်ႈၸွမ်းၵၼ် ၵတ်းၵတ်းယဵၼ်ယဵၼ်လူၺ်ႈ လွင်ႈၽဵင်ႇပဵင်း။ ပၢင်ၵုမ်မၢႆႇၵျႃႇယၢၼ်ႇ ၼၼ်ႉ တုၵ်းယွၼ်းႁႂ်ႈပဵၼ်ပၢင်ၵုမ် 3 ၾၢႆႇ။ ယၢမ်း လဵဝ်သမ်ႉ ဢဝ်ဢွၵ်ႇမႃးၾၢင်ႁၢင်ႈၸိူင်ႉၼႆ” ဝႃႈၼႆ ။

ၵဵဝ်ႇၵပ်းလူၺ်ႈ ပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင်ၼႆႉ ၸုမ်းဢူၺ်းလီ ၵူၼ်းၼုမ်ႇၵူႈၸၢဝ်းၶိူဝ်း မိူင်းမၢၼ်ႈ လႆႈသူင်ႇတူဝ်တႅၼ်း ၶဝ်ႈႁူမ်ႈ 9 ၵေႃႉ၊ တႃႇ 7 ၵေႃႉသမ်ႉ ၽူႈလဵပ်ႈႁဵၼ်း ပဵၼ် ၶိၼ်ႇသၢၼ်ႇတထုၼ်း၊ ဢူၵ်ႉသူဝ်း၊ မိၼ်းလုၼ်ႇဢူး၊ သေႃးထုၼ်းထုၼ်း၊ သလၢႆးၽီလီမူၼ်းတူၺ်း၊ ၵျေႃႇမဵဝ်းတူႇလႄႈ ၵျေႃႇၵူဝ်ႇၵူဝ်ႇသဵင်ႇ။ ၽူႈၶဝ်ႈႁူမ်ႈပဵၼ်တၢင်းၵၢၼ်သမ်ႉ မတိၼ်ႇတိၼ်ႇၼွႆႇလႄႈ သေႃးလေးၵၽေႃး ၸဵမ်ၸိူဝ်းၼႆႉ တင်းမူတ်း ၸၢႆး 7 ၵေႃႉ၊ ယိင်း 2 ၵေႃႉ ပဵၼ်ၸၢဝ်းၶိူဝ်း ရၶႅင်ႇ၊ ၵမၼ်ႇ၊ တၼု၊ ဢိၼ်းတႃး၊ မၢၼ်ႈ၊ ၶျၢင်း၊ ထႃႇဝၢႆႇ၊ ယၢင်းလႅင်လႄႈ ၵတူး ၸိူဝ်းၼႆႉ ၼႆယဝ်ႉ ။

ၼႂ်းဝၼ်းပိုတ်ႇပၢင်ၵုမ်လူင် ပီႁူဝ်ပၢၵ်ႇ 21 ပၢင်လူင်ၼႆႉ ၽူႈၶိုၼ်ႈႁွတ်ႈမွၵ်ႇလၢတ်ႈၶေႃႈၵႂၢမ်း ၾၢႆႇလူင်ပွင်ၸိုင်ႈသမ်ႉ ပဵၼ်ၼၢင်းဢွင်ႇသၢၼ်းသူႉၵျီႇ ၽူႈၵိူဝ်းၵုမ်ၸိုင်ႈမိူင်းလႄႈ ၽွင်းလူင်ၾၢႆႇၵပ်း သိုပ်ႇၼွၵ်ႈမိူင်း၊ ၾၢႆႇတပ်ႉသိုၵ်းမၢၼ်ႈသမ်ႉ ၽူႈၵွၼ်းသိုၵ်းသုင်သုတ်း မိၼ်းဢွင်ႇလၢႆႇ၊ ႁူဝ်ပဝ်ႈသၽႃး ၵူၼ်းမိူင်း 1 ၵေႃႉ၊ ႁူဝ်ပဝ်ႈသၽႃးၸိူဝ်ႉၸၢတ်ႈ 1 ၵေႃႉ၊ ၸုမ်းယိပ်းၵွင်ႈၵၢင်ႇ လူင်းလၢႆးမိုဝ်း ၵိုတ်းတိုၵ်း ပတ်းပိုၼ်ႉ တူဝ်တႅၼ်း 1 ၵေႃႉ၊ ၸုမ်းယိပ်းၵွင်ႈၵၢင်ႉ ၸၢဝ်းၶိူဝ်း UNFC ၸိူဝ်းဢမ်ႇလူင်းလၢႆးမိုဝ်း ၵိုတ်းတိုၵ်း ပတ်းပိုၼ်ႉ တူဝ်တႅၼ်း 1 ၵေႃႉလႄႈ ၽူႈၼမ်းၼႂ်းၸၢတ်ႈၸိုင်ႈလုမ်ႈၾႃႉ မိတ်ႊသတိူဝ်ႊ ၿၼ်းၶီးမုၼ်း ၸဵမ်ၸိူဝ်းၼႆႉ။

Womens:
ၸုမ်းၼၢင်းယိင်းတႆး တုၵ်းယွၼ်းတီႈ ၾၢႆႇတႅပ်းတတ်းတြႃး မိူင်းမၢၼ်ႈ ႁႂ်ႈမီးလွင်ႈၽဵင်ႇပဵင်း ပဵၼ်ထမ်း
ၸုမ်းၵပ်းသၢၼ်လွင်ႈၼၢင်းယိင်းတႆး (SWAN) ဢွၵ်ႇၶေႃႈပိုၼ်ၽၢဝ်ႇ တုၵ်းယွၼ်း ႁႂ်ႈၾၢႆႇတႅပ်းတတ်းတြႃး မိူင်းမၢၼ်ႈ သႂ်ႇဢဵၼ်သႂ်ႇႁႅင်း၊ ဢဝ်လိူင်ႈလၢဝ်းပၼ် ၼၢင်းယိင်း ၸိူဝ်းထုၵ်ႇၵူၼ်းမၢၵ်ႈမီးၶဝ် ပူၼ်ႉပႅၼ် သုၼ်ႇလႆႈၵူၼ်း ၊ ထုၵ်ႇၵၼ်ႉၸၼ်လူလၢႆ ။

ၸုမ်းၵပ်းသၢၼ်လွင်ႈၼၢင်းယိင်းတႆး (SWAN) ဢွၵ်ႇၶေႃႈပိုၼ်ၽၢဝ်ႇ တုၵ်းယွၼ်း ႁႂ်ႈၾၢႆႇတႅပ်းတတ်းတြႃး မိူင်းမၢၼ်ႈ သႂ်ႇဢဵၼ်သႂ်ႇႁႅင်း၊ ဢဝ်လိူင်ႈလၢဝ်းပၼ် ၼၢင်းယိင်း ၸိူဝ်းထုၵ်ႇၵူၼ်းမၢၵ်ႈမီးၶဝ် ပူၼ်ႉပႅၼ် သုၼ်ႇလႆႈၵူၼ်း ၊ ထုၵ်ႇၵၼ်ႉၸၼ်လူလၢႆ ။

ပူၼ်ႉမႃးမိူဝ်ႈဝၼ်းတီႈ 27/04/2016 ၊ ၸုမ်းၵပ်းသၢၼ်လွင်ႈၼၢင်းယိင်းတႆး (SWAN) ဢွၵ်ႇလိၵ်ႈပိုၼ်ၽၢဝ်ႇ ၽိုၼ်ၼိုင်ႈ ။ ၼႂ်းၶေႃႈပိုၼ်ၽၢဝ်ႇၼၼ်ႉဝႃႈ – ၸုမ်း ၵပ်းသၢၼ်လွင်ႈၼၢင်းယိင်းတႆး ဢမ်ႇႁၼ်လီၸွမ်း ပိူင်တႅပ်းတတ်းတြႃးမိူင်းမၢၼ်ႈ ၊ ဢၼ်ပိုၼ်ႉပွႆႇဝႆႉမဝ်မၢင်ၼိူဝ်ၵူၼ်းၼွၵ်ႈမိူင်း / ၵူၼ်းႁဵတ်းၵၢၼ်ပၢႆးမၢၵ်ႈမီးၶႄႇ ဢၼ်မႃးယူႇၼႂ်းမိူင်းမၢၼ်ႈသေ ပေႉၵိၼ်လူလၢႆၼၢင်းယိင်း ၊ ဢၼ်ၶဝ်ႈမႃး ပူၼ်ႉပႅၼ်ၵဵဝ်ႇၶွင်ႈပႃး ၼႂ်းပိူင်တႅပ်းတတ်းတြႃး မိူင်းမၢၼ်ႈ ။

ၼႂ်းၶေႃႈပိုၼ်ၽၢဝ်ႇၼၼ်ႉ ပိူင်လူင်မၼ်း ပဵၼ်လွင်ႈၼၢင်းယိင်းတႆး ဢႃယုဢမ်ႇတဵမ် 18 ၵေႃႉၼိုင်ႈ ထုၵ်ႇၵၼ်ႉၸၼ် မိူဝ်ႈပီ 2014 ။ တူၵ်ႇလၢတ်ႈလွင်ႈ ၸဝ်ႈၶွင်ၶွမ်ႊပၼီႊသျိၼ်းႁႂႃ ၵူၼ်းႁဵတ်းၵၢၼ်ပၢႆးမၢၵ်ႈမီး ၸၢဝ်းၶႄႇ တင်းလုၵ်ႈၶူၺ်မၼ်း ။ ၶဝ်သွင်ၵေႃႉၼႆႉ ပူၼ်ႉပႅၼ်ၵၼ်ႉၸၼ်လူလၢႆ ၼၢင်းယိင်း ၵူၺ်းဢမ်ႇၵႃး ၊ ပၢႆထုပ်ႉႁႅမ်ပႃးၼၢင်းယိင်းၼၼ်ႉထႅင်ႈ ၊ တေႃႇထိုင်ဝၼ်းၼႆႉၵေႃႈ ၾၢႆႇတႅပ်းတတ်းတြႃး ပႆႇတႅပ်းတတ်းတြႃး ။ ၵွပ်ႈၼၼ် ၸုမ်း SWAN ၸင်ႇလႆႈႁဵၵ်ႈႁွင်ႉၼင်ႇၼႆ ။

ၽူႈၶၢၼ်ပၢၵ်ႇၸုမ်း SWAN ယိင်းႁၢၼ်ၾႃႉ လၢတ်ႈဝႃႈ – ပေႃးမႃးတူၺ်းပိူင်တႅပ်းတတ်းတြႃးမိူင်းမၢၼ်ႈၼႆႉ ၸဵမ်ၵွၼ်ႇၸဵမ်လႂ်ပူၼ်ႉမႃး ၵူၼ်းမီးငိုၼ်းၵူၺ်း ဢၼ်ပေႉၶၻီး (ဢမု) ၼႆႉ ။ တီႈမိူင်းမၢၼ်ႈၼႆႉ လွင်ႈတႅပ်းတတ်းတြႃး ဢမ်ႇမီးလွင်ႈၽဵင်ႇပဵင်းပဵၼ်ထမ်းၼႆ ၶႂ်ႈႁႂ်ႈလူင်ပွင်ၸိုင်ႈမႂ်ႇၼႆႉႁူႉၸွမ်း ။ ၸဵမ်ၵွၼ်ႇၸဵမ်လႂ်ပူၼ်ႉမႃး ၼၢင်းယိင်းၸိူဝ်းထုၵ်ႇပူၼ်ႉပႅၼ် လူလၢႆၵၼ်ႉၸၼ်သေ ဢၼ်ၾၢႆႇတႅပ်းတတ်းတြႃး ပႆႇတႅပ်းတတ်းပၼ်ၼႆႉ ယင်းတိုၵ်ႉမီးၼမ်တႄႉတႄႉ ။ ၸုမ်းၵပ်းသၢၼ်လွင်ႈၼၢင်းယိင်းတႆး ယုမ်ႇယမ်ၼင်ႇၼႆ ။

လွင်ႈၼႆႉ ပူၼ်ႉမႃးမိူဝ်ႈပီ 2014 ၼၼ်ႉ ၽူႈႁပ်ႉပုၼ်ႈၽွၼ်း ၼႂ်းၶွမ်ႊပၼီႊသျိၼ်းႁႂႃ တီႈဝဵင်းတႃႈလိူဝ်ႇ (မၼ်းတလေး) မွင်ႇလႃႉၸဵင်ႇ ၊ ဢၼ်ပဵၼ်လုၵ်ႈၶူၺ် ၸဝ်ႈၶွင်ၶွမ်ႊပၼီႊ ၵၼ်ႉၸၼ်လူလၢႆ ၼၢင်းယိင်းတႆး ဢၼ်ၶဝ်ႈႁဵတ်းၵၢၼ်ႁုင်ၶဝ်ႈၽၵ်းပၼ် တီႈၶွမ်ႊပၼီႊၼၼ်ႉ ။ မၼ်းၼၢင်းဢႃယုတိုၵ်ႉလႆႈ 17 ပီၵူၺ်း ။ ဝၢႆးလူလၢႆၵၼ်ႉၸၼ်ယဝ်ႉ ဝႃႈတေႁပ်ႉပုၼ်ႈၽွၼ်း တေတႄႇၼႃႈႁိူၼ်းၵိုၵ်းမၼ်းၼၢင်းၼႆသေ ႁွင်ႉမႃးယူႇၸွမ်းၵၼ်လႆႈ 3 လိူၼ် ။ ၵူၺ်းၵႃႈဝၢႆးၼၼ်ႉၵေႃႈ ဢမ်ႇယွမ်းၸတ်းပၢင်ပွႆးၵူပ်ႉၵူႈပဵၼ်ႁိူၼ်း ။ မွင်ႇလႃႉၸဵင်ႇလၢတ်ႈဝႃႈ မၼ်းမီးမေးယူႇ ။ ၽိူဝ်ႇၼၢင်းယိင်းတႆးၼၼ်ႉ ပႃးတွင်ႉမႃးယဝ်ႉ လိူဝ်သေဢမ်ႇယွမ်း ၵူပ်ႉၵူႈယဝ်ႉ ယင်းလၢတ်ႈဝႃႈတေသၢႆႈတႅၼ်းပၼ်ငိုၼ်း 400 သႅၼ်ပျႃး – ဝႃႈၼႆ ။

ဢၼ်ႁၢဝ်ႈႁႅင်းလိူဝ်သေၼၼ်ႉ ဝၢႆးၼၼ်ႉ ဢိင်ဢၢင်ႈဝႃႈပဵၼ်ယႃႈႁႅင်းၼႆသေ ဢဝ်ယႃႈယႃႉလုၵ်ႈဢွၼ်ႇတူၵ်း လဵင်ႉႁႂ်ႈမၼ်းၼၢင်း (ၼၢင်းယိင်ႇဢွၼ်ႇ) ၵိၼ် ။ ဝၢႆးတူၵ်းလုၵ်ႈယဝ်ႉ ဢဝ်ၵေႃႈဢမ်ႇဢဝ် ၊ ငိုၼ်းသၢႆႈတႅၼ်းၵေႃႈ ဢမ်ႇပၼ် – ၼၢင်းယိင်းၵေႃႉထုၵ်ႇပူၼ်ႉပႅၼ်လူလၢႆ မႃးလၢတ်ႈၼႄတီႈၸုမ်း SWAN ၼင်ႇၼႆ ။

မၼ်းၼၢင်း လၢတ်ႈဝႃႈ – မွင်ႇလႃႉၸဵင်ႇၼႆႉ ပႅတ်ႉလႅၼ်ႁဝ်း၊ ပူၼ်ႉပႅၼ်လူလၢႆႁဝ်းလၢႆလၢႆလွင်ႈ ၊ ၸင်ႇလႆႈၵႂႃႇတၢင်ႇလၢတ်ႈတီႈလုမ်းတြႃး ႁႂ်ႈဢဝ်လိူင်ႈ ၊ ပိုတ်ႇၶၻီးလွင်ႈၼႆႉ ။ ၵမ်းၼၼ်ႉ ပေႃႈမွင်ႇလႃႉၸဵင်ႇ (ၶႄႇ) လၢတ်ႈဝႃႈ တေသၢႆႈတႅၼ်းပၼ်ငိုၼ်းၼႆသေ ႁွင်ႉဢဝ်ၶႃႈၼၢင်းၵႂႃႇတီႈႁိူၼ်းမၼ်း ။ မၼ်းဢမ်ႇပၼ် ငိုၼ်းသၢႆႈတႅၼ်းၵူၺ်းဢမ်ႇၵႃး ယင်းပၢႆပေႃႉပေႃႉထုပ်ႉထုပ်ႉထႅင်ႈ ၊ ၸၼ်ၶူဝ်းလဵင်းသိၵ်ႇၸိူဝ်းၼႆႉ ။ ၵူၺ်းၵႃႈ လႆႈလႅၼ်ႈပၢႆႈပူၼ်ႉလွတ်ႈၵႂႃႇ ။ ၶိင်းၶႄႇၼၼ်ႉသမ်ႉ ၵႂႃႇတီႈလုမ်းတြႃးသေ တၢင်ႇလၢတ်ႈပိုတ်ႇၶၻီး (ဢမု) ထႅင်ႈဝႃႈ မၼ်းၼၢင်း လၵ်ႉလွမ်ၶဝ်ႈႁိူၼ်းၶဝ် – ၼၢင်းယိင်းဢွၼ်ႇၼၼ်ႉ လၢတ်ႈၼႄတီႈၸုမ်း SWAN ၼင်ႇၼႆ ။

ၸုမ်း SWAN ၸီႉၸမ်ႈဝႃႈ – ဢၼ်ၼၢင်းယိင်းဢွၼ်ႇ ၵႂႃႇတိူင်ႇၶၻီး (ဢမု) ၼႆႉၵေႃႈ ဢၼ်ႁပ်ႉၶၻီး ပဵၼ်ဢူးၸီႇတူႇထုၼ်း ၊ ၵေႃႉပဵၼ်ၽူႈတႅပ်းတတ်းတြႃး မူႇၸေႈ။ ဢၼ်ၾၢႆႇၶွမ်ႊပၼီႊၶဝ် မႃးပိုတ်ႇၶၻီးၼႆႉၵေႃႈ ပဵၼ်ဢူးၸီႇတူႇထုၼ်း ႁပ်ႉဝႆႉၵူၺ်းၼင်ႇၵဝ်ႇ ။ ၵွပ်ႈၼၼ် ပဵၼ်ဢၼ်လီဢၢမ်းတႄႉတႄႉ ၊ မၼ်းႁပ်ႉဝႆႉၶၻီး တင်းသွင်ၾၢႆႇ မၼ်းႁဵတ်းႁိုဝ်တႅပ်းတတ်းတြႃး ။ ၵွပ်ႈၼၼ် မိူဝ်ႈလဵဝ် ႁိုင်မႃးလႆႈ 2 ပီပၢႆယဝ်ႉၵေႃႈ မၼ်းပႆႇတႅပ်းတတ်းတြႃးပၼ် ၊ ပႆႇပၼ်တူတ်ႈ(တၢမ်ႇ) သင် – ၼႆယဝ်ႉ ။

ၽိုၵ်းၽွၼ်ႉပၼ်ၼၢင်းယိင်း ႁႂ်ႈမီးၼမ်ႉၵတ်ႉၽူႈဢွၼ်ႁူဝ်၊ လွင်ႈၽဵင်ႇပဵင်းၼႂ်းၵႄႈယိင်းၸၢႆး လွၵ်းလၢႆးၶူၼ်ႉၶႂႃႉ ၵဵပ်းၶေႃႈမုၼ်း၊ လွင်ႈသုၼ်ႇလႆႈသုၼ်ႇပဵၼ်ၵူၼ်း၊ လွင်ႈၵိုတ်းယိုတ်းလွင်ႈ
ႁဵတ်းႁၢႆႉၸႃႉၼိူဝ်ၼၢင်းယိင်း၊ လွင်ႈငမ်းယဵၼ်လႄႈ လွင်ႈၵၢၼ်မိူင်း
ၽိုၵ်းၵၢၼ်ပၼ်ၼၢင်းယိင်း ၼင်ႇႁိုဝ်တေသိုပ်ႇၸွႆႈၵၢၼ် ၼႂ်းမုၵ်ႉၸုမ်းလႄႈ တူင်ႇဝူင်းၵူၼ်း
ၵမ်ႉထႅမ် ၸတ်းႁဵတ်းပၢင်ဢုပ်ႇဢူဝ်းလႅၵ်ႈလၢႆႈတၢင်းႁူႉၼၢင်းယိင်း၊ ဝၼ်းၼၢင်းယိင်းလုမ်ႈၾႃႉ၊ ဝၼ်းငမ်းယဵၼ်လုမ်ႈၾႃႉလႄႈ ဝၼ်းၵိုတ်းယိုတ်းလွင်ႈႁဵတ်းႁၢႆႉၸႃႉၼိူဝ်ၼၢင်းယိင်း
ႁူင်းႁဵၼ်း တႃႇပဵၼ်မႃးၽူႈဢွၼ်ႁူဝ်
ပၢင်သွၼ်လိၵ်ႈတႆး
ႁွင်ႈၵၢၼ်ႁပ်ႉၽူႈၽိုၵ်းၵၢၼ်
ၼင်ႇႁိုဝ်တေၸၢင်ႈပူၵ်းပွင်ၼမ်ႉၵတ်ႉၼၢင်းယိင်းတႃႇၵမ်ႉႁႅင်း တွၼ်ႈတႃႇတေပၼ်ႇမူၼ်းၵၢၼ်ငၢၼ်းႁွင်ႈၵၢၼ်မုၵ်ႉၸုမ်း (SWAN) ၸွမ်းလႅၼ်လိၼ်တႆး-ထႆးလႄႈ ၼႂ်းမိူင်းတႆးတဵမ်ထူၼ်ႈလႆႈလီၼၼ်ႉ ၸုမ်းႁဝ်းၶႃႈလႆႈမီးႁွင်ႈၵၢၼ်ႁပ်ႉၽူႈၽိုၵ်းၵၢၼ်မႃးၽိုၵ်းၵၢၼ်တီႈ မုၵ်ႉၸုမ်းတႄႇၸဵမ်မိူဝ်ႈပီ 1999။ လႆႈႁပ်ႉၽူႈၽိုၵ်းၵၢၼ်ၵႂႃႇယဝ်ႉ 6 ၸုပ်ႈလႄႈဢၼ်လႆႈၽိုၵ်းၽွၼ်ႉၵၢၼ် ယဝ်ႉၵႂႃႇၼၼ်ႉ တင်းမူတ်းမီး 25 ၵေႃႉယဝ်ႉ။ ၼႂ်းၼၼ်ႉ 13ၵေႃႉၼႆႉၶိုၼ်းၶဝ်ႈႁၢပ်ႇၵၢၼ်ဝႆႉၼႂ်းႁွင်ႈၵၢၼ်မုၵ်ႉၸုမ်းသေ 6ၵေႃႉၸမ်ႉ ႁဵတ်းၵၢၼ်ၸွမ်းၸုမ်းၼႅင်ႈၵၢၼ်လႄႈ မၢင်ၸိူဝ်းသိုပ်ႇၶိုၼ်ႈႁဵၼ်းဝႆႉ။ ပူၼ်ႉမႃးဢမ်ႇႁိုင်ၼႂ်းပီ 2008 လိူၼ်ၵျူၼ်ႇၼႆႉၵူၺ်း ၽိုၵ်းၽွၼ်ႈၵၢၼ်ယဝ်ႉၵႂႃႇ 5ၵေႃႉသေ ၸိူဝ်းၽူႈၽိုၵ်းၵၢၼ်ၶဝ် ယၢမ်းလဵဝ် ၶိုၼ်းႁဵတ်းၵၢၼ် ၸွႆႈထႅမ်ဝႆႉ ၼႂ်းႁွင်ႈၵၢၼ် မုၵ်ႉၸုမ်း (SWAN)။

ပၢင်သွၼ်လႄႈပၢင်ဢုပ်ႇဢူဝ်းၽိုၵ်းၽွၼ်ႉ
ႁွင်ႈၵၢၼ်ပူၵ်းပွင်ၼမ်ႉၵတ်ႉၼၢင်းယိင်းလႆႈၶပ်ႉၶိုင်လွင်ႈတူင်ႉၼိုင်လၢႆၸိူဝ်ႉလၢႆပိူင် ၸွမ်းၼၢင်းယိင်းႁႅင်းၵၢၼ်ယၢၼ်မိူင်းလႄႈ ၵူၼ်းပၢႆႈၽေးၸွမ်းလႅၼ်လိၼ်တႆး-ထႆးၸိူင်ႉၼင်ႇၶိုင်ပွင်-

ပၢင်ႁူပ်ႉထူပ်းလႅၵ်ႈလၢႆႈတၢင်းႁူႉၼၢင်းယိင်းသွင်လိူၼ်ၼိုင်ႈပွၵ်ႈ
ပၢင်မၵ်းမၼ်ႈဝၼ်းယႂ်ႇလူင်ၶိုၵ်ႉလိုၵ်ႉမိူၼ်ၼင်ႇ ဝၼ်းၼၢင်းယိင်းလုမ်ႈၾႃႉ၊ ဝၼ်းငမ်းယဵၼ်လုမ်ႈၾႃႉ၊ ဝၼ်းၵိုတ်းယိုတ်းလွင်ႈႁဵတ်းႁၢႆႉၸႃႉ ၼိူဝ်ၼၢင်းယိင်းလုမ်ႈၾႃႉၸၵႂႃႇလႄႈ
ပၢင်သွၼ်လိၵ်ႈတႆးၶၢဝ်းမႆႈ တႃႇၼၢင်းယိင်း
မိူဝ်ႈလိူၼ်တီႇသႅမ်ႇပိူဝ်ႇ ပီ 2010 ၸုမ်းၵပ်းသၢၼ်လွင်ႈၼၢင်း ယိင်းတႆးလႄႈ ၸုမ်းသၽႃႇဝသိင်ႇဝႅတ်ႉလွမ်ႉတႆး လႆႈႁဵတ်း ဢွၵ်ႇပပ်ႉလၢႆးငၢၼ်း လွင်ႈၶွမ်ႇပၼီႇၶႄႇ ႁဵတ်းသၢင်ႈ “ၽၢႆလူင် ၸဵင်း” ပွတ်းၼိူဝ်ၼမ်ႉမၢဝ်းသေ ၼႂ်းဝၼ်းလဵဝ်ၵူၺ်း ၶိုၼ်ႈလူင်း ဝႆး ၼႃႇလႄႈတုမ်ႉတိူဝ်ႉ လွင်ႈႁႃၵိၼ်လဵင်ႉတွင်ႉၵူၼ်းဝၢၼ်ႈ ၸိူဝ်း ဢၼ်ပိုင်ႈဢိင်ၼိူဝ်မႄႈၼမ်ႉ လုၵ်ႉမူႇၸေႊလူင်းၵႂႃႇမွၵ်ႈ 30 ၵီႇလူဝ်မီႇတႃႇ တေႃႇထိုင်ၼမ်ႉၶမ်း ၸိူဝ်းၵႃႇၶၢႆၸွမ်းႁိူဝ်း ၼၼ်ႉ။ ၽၢႆၼႆႉ သုင် 110 မီႇတႃႇ။
ပပ်ႉၼႆႉပိုတ်ႇၼႄၶေႃႈမုၼ်း တႃႇၵူၼ်းလႄႇမိူင်း ၵူၼ်းၼွၵ်ႈ မိူင်းၶဝ် ဢမ်ႇယၢမ်ႈႁၼ်ၼႂ်းၸိုင်ႈတႆး လွင်ႈသိုၵ်းမၢၼ်ႈ ဢမ်ႇ သႂ်ႇၸႂ်လွင်ႈ ၶူဝ်းၶွင်ၵိုၵ်းပိုၼ်းတႆးလႄႈ ၾိင်ႈထုင်းတႆးသေ ဢမ်ႇၵႃးၼႄပႃးလွင်ႈ သိုၵ်းမၢၼ်ႈတင်ႈၸႂ် ယႃႉလႅဝ်ပိုၼ်ႉ ပႅၼ်ႈပွႆႇႁၢမ်း ႁႂ်ႈၶူဝ်းၶွင်ၵိုၵ်း ပိုၼ်းတႆးႁႂ်ႈလူႉလႅဝ်ဝၢႆးႁၢႆသေ သမ်ႉၶိုၼ်းၽၢမ်းလႅၼ် တႅမ်ႈပိုၼ်းမႂ်ႇ ၼၼ်ႉယဝ်ႉ။

ပိုၼ်ဢွၵ်ႇမိူဝ်ႈလိူၼ်ၼူဝ်ႇဝႅမ်ႇပိူဝ်ႇ 2009

ဢဝ်ပပ်ႉလႆႈ။ ဢင်းၵိတ်ႉ
လၢႆးငၢၼ်းၵဵဝ်ႇၵပ်းလွင်ႈ တူၵ်းယွၼ်းႁႂ်ႈမီးလွင်ႈႁူမ်ႇလူမ်ႈလႄႈ သုၼ်ႇလႆႈတႃႇႁႄႉၵင်ႈပၼ် ၵူၼ်းပၢႆႈႁႂ်ႈၽေးမိူင်းတႆး ဢၼ် ထုၵ်ႇၺႃး သိုၵ်းမၢၼ်ႈပူၼ်ႉပႅၼ် သုၼ်ႇလႆႈသုၼ်ႇပဵၼ်ၵူၼ်း။

လႆႈပိုၼ်ၽႄႈဢွၵ်ႇမိူဝ်ႈ လိူၼ်သႅပ်ႇတႅမ်ပိူဝ်ႇ 2005 ။

ဢဝ်ၽိုၼ်လိၵ်ႈလၢႆးငၢၼ်းလႆႈ။ ဢင်းၵိတ်ႉ | ထႆး
လိူၼ်ဢေႃးၵတ်ႉသ် 2010 ၸုမ်းၵပ်းသၢၼ်လွင်ႈၼၢင်းယိင်း တႆးလႄႈ ၸုမ်းၵဝ်ႉငဝ်ႈသုၼ်ႇလႆႈၵူၼ်းၸိုင်ႈတႆး ႁူမ်ႈၵၼ်ႁဵတ်း ဢွၵ်ႇ လၢႆးငၢၼ်း လွင်ႈသိုၵ်းမၢၼ်ႈၵေႃႇသၢင်ႈတၢင်းလူတ်ႉၾႆးမႂ်ႇ ၼိူဝ်သဵၼ်ႈ တၢင်းမိူင်းၼၢႆး- ၵဵင်းတုင် တၢင်းယၢဝ်း 361 ၵီႊလူဝ်ႊမီႊထိူဝ်ႊ ၼၼ်ႉ သိုၵ်းမၢၼ်ႈႁူပ်ႈသိမ်းတီႈလိၼ်တိူၵ်ႇ ႁႆႈလွၵ်းၼႃး ၵူၼ်းဝၢၼ်ႈ ဢၢၼ်ႇႁူဝ်ႁဵင်ဢေႊၶိူဝ်ႊသေပဵၼ် သဵၼ်ႈတၢင်းၵမ်းဢွၼ် တၢင်းသုတ်းဢၼ်လတ်း ၽၢၼ်ႇမႄႈ ၼမ်ႉၶူင်းသေ ၵႂႃႇထိုင်မိူင်းတႆးပွတ်းဢွၵ်ႇ။

ဢဝ်လၢႆႈငၢၼ်းလႆႈ။ ဢင်းၵိတ်ႉ

ပပ်ႉၽိုၼ်လၢႆးငၢၼ်းၼႆႉ မွၵ်ႇလၢတ်ႈၶႆႈၼႄ တူဝ်ထူပ်းၵၢင်ၸႂ် ၸုမ်းၵပ်းသၢၼ်လွင်ႈၼၢင်းယိင်းတႆး ဢၼ်လႆႈတူင်ႉၼိုင်ႁဵတ်း သၢင်ႈမႃး ဢိၵ်ႇပႃးၼမ်ႉတွၼ်းၽွၼ်းလီ ဢၼ်လႆႈမီးမႃးလႄႈ လွင်ႈၶဵင်ႇတႃႉ ဢၼ်ထူပ်းၺႃးမႃး ၼႂ်းၶၢဝ်းတၢင်း 10 ပီ။ ၼႂ်းၼႆႉ ထတ်းသၢင်ႈဢဝ် လွၼ်ႉမွၼ်းၸိူဝ်းဢၼ်ဢွင်ႇပေႉ ဢိင်ၼိူဝ် ၾိင်ႈထုင်းလွင်ႈယဵၼ်ႇငႄႈ၊ ပႃးၸဵမ်ၵၢၼ်မိူဝ်းသေ ဢဝ်လွင်ႈ ၼၢင်းယိင်း ပဵၼ်ပိုၼ်ႉငဝ်ႈတူင်ႉၼိုင် ႁဵတ်းသၢင်ႈၼႃႈၵၢၼ်။

ဢိတ်ႇဢွၵ်ႇပိုၼ်ၽေႈ မိူဝ်ႈလိူၼ် မၢတ်ႉၶျ် 2009

ဢဝ်လၢႆႈငၢၼ်းလႆႈ။ ဢင်းၵိတ်ႉ